Muun yujag juukbau
Papag najanbau
Tumag najanbau
Pijun najanbau
Tsemantsem augmatbau
Muun awájik najambau
Aák aákmamu
Ajamí ajakmamu
Egamká yuta
Kuntin dakaka maut
Waimaktasa ijagmakbau
Baikua umamu
Bikua augmatbau
Inák juwaamu
Muun íkam kuitaamkamu
Tsegasai maut
Iinia pegak pegakmakbau
Muun katsumkagtukbau
Initaik nuwa pujutii augmatbau
Tsaag umamu
Usúpamu
Secundaria
Awajún aidau unuimatji dekamu
PERÚ
Awajún aidau unuimatji dekamu
Awajún aidau unuimatji dekamu
Gerson Asangkay Sejekam
Roger Yampis Agkuash
Kelly Joanna Santamaria Farro
RUC
Papii aujin aidu:
Ashii yakat tuja aents nugkanum batsatkamunmag maki makichik dita unuimataiji, takataiji aidau ajuinawai nunú tikish pujut jutinuchu tajutjamamtai kuashat mijanai kajimatja batsatji nuninaku ayatak augbattai emaa weenaji iina muunji taka wajakmaush takainasji
Nunika batsatbaunum utugchat nagkamnae nugka nimpamu nuniak tsawanchakam yapajinbau asae nunik utugchat muun najanea wetai juna uyumas diin Organización de las Naciones Unidas (ONU) dekas ashi yakat aina nuna unuimatji,pujutji aidaun senchimtikawai diita chichamen,chichainak takataijii aidaun takainak unuimagtinme tusa nuniak ikam aina nunashkam kuitamkatnume tau asa, aikasag ajak yuwatin aidaunash ampimatin aidaunashkam diitanun takainak yaimpakti nugka nimpag weganuna ujumtikati tau asa
Tuja nuna diis Direccion de Educacion Intercultural Bilingüe uyumawai ashi jutii aidauti iina chichame shiig chichainaku iina pujutjishkam iina muunji pujusmauwa nunu kajimattsuk takaku yamajam unuimat minina nuna apatuk yamajam unuimatan ematnume tujamu asa ipapamtai ijunja chichasa junii ati tusa umikbauwai
Juka ashi awajun uchi unuimai nunu dita apajijai, dukujijai apashji nuwigtu patayi aidaujai ijuntug yamajam unuimat uchi yama minina nunu unuimagtinun esegatnume tabaunum umiaji
Iwainamu
Takastin agakmau
Muun yujag juukbau
Initaik muuntash wajuk yujag aidaunash juukami, nunú pachisa aunmatbau dekaami
Jutii muunji duwik batsamsaju aina juka ikamia yujag dekas jata waintuashbau aina nuna juuka yuwinak yantsaptin, jamamtuchu, senchigtin, wajakin batsamsaju ainawai, íman asag kuntin ikamia aina nunak yupichu aintug juki ipimki achika maa wajakaajui
Muun yujag uminjaun dekaattakug, ikám egamak jiinki wekaekamá
Chimi dupi, kunchai, inak, munchi suwiya, apai, naam, shagkuina, yugkua, batae újus, shawín, pau, yaas, akagnum, wegantu aidaun, kuntin kautak saat awajus pujugbaun wainák, pagkas diikmá nejekaa eme wajas aun wainak mamikia ukuu wajakaju ainawai
Yujag shiig uminak wajaun ukukiu asa, kintamak nuwejai chichaman jintiag nuwi patajii aidaun ipaa tsawainak suwemtuk ashiintukag, yuyag mamikja
ukukbaunum jegantag, nuwaush aidaunak yujag kakaegau juuktaajum tusa awajuinak, aishmag aidau dita wajukiag nii achiamunak tsujig ajuuta nuniashkug pegaja akakeeta awajuu wajakaju ainawai
Untsu, imá nuweejaig chichama jintiag nii yujag uminak wajau wainkamujin juukta takug, nunashkam nunisag nuweejai tsaniitsuk shiig ijagmatua jegajua yujagke wajautijin wajatus chagkin takakmaujin júwakug asuutug ukuu wajakui, kashin tsawaak kuashat kakaekaun ememen yajuaktajai tau asa
Yujag juwaaku yujaamunum, iina muunji chichak, nuwauch aidautigmek yujag wajukiipajum tiuwa nunak, nuwa wajukmak yujag dakaegag besen asamtai imátjus ujaa wajakú ainawai, aatus nuwaush aidauk tusá ujatai asag ditak ayatak yujag kakaesau aidau juuká chagkiinum aimka entsaki juamu aina nunui yaimak yujasaju ainawai
Jutii muunjig nuwa nuwigtuu aishmag akush ashii yujag aina nunak yuwau ainawai, nuniayaitak, ditá uchijí tsakat aina nunak ayujachui wakampen shawínjai, nuna ayugkamaan iyashjín yumimtikawaig nuniashkunush kugkuntii senchi jegaajám waimaktakama waimakchatin ai tau asa
Muun chichakmau ashii dekaa minichaju asa, jutii uchijii aina juka yujag yuchatia tibau aina dukésh ajaantusaikesh diitsuk, iina uchijii tsakat aina duka ayujuinaji, nuniinaku tsakapainaji chichama antakchau, ajankagtus diijatchau, dusikagtin, wauwaugtau nuwigtuushkam sapig aatus
Ijagmatuamu
{ Nuwejai tsanigchauwai
Muún unuimatan ujapakmau aidau
{ Yujag juuktasa shimakuik nuwajai tsanigkaik wejushtaiya, nunu intimki nuwajai tsanigka wejamak yujag besen asamtai
{ Muun chichak, nuwauch aidautigmek yujág wajukigpajum tiuwa nunak, Tiuwai yujag nuwa wajukmak kauka wainak wasugnau asamtai
{ Muun yujag uminak wajau tajuntaag wajautijin asutig ukuu wajakui, kashin tsawak kuasht kakaekaun yajuakta tau asa
{ Muun chichak, uchita wakam shawinjai yuwawaipajum tiuwa nunak, yujagké kugkuntii jegagtugmatai ajutap dekapkagtuwa nuniak senchí iwaigkagtutsa tau asa
Yamajam chicham aidau
Suwemtuk
Yamá tsawan tsawá nunu
Kashikmas
Ijagmatbau
Antiasa diimainchau, yusá diimainchau aidau, yujag juuktasa wetakku nunimainchau aidau
Emeemen
Apuuputu, kuashat, dukap
Papag najanbau
Yamai dekami iína muúnji papagkun wajuk najanauwaita nunu pachisa: Initik muútak wekaemain atsau asamtai ditak anentaimas jikiuwai wajuk tsumunummash wemainaita nuna anentaimas
Nuwejai chichas nuwa umintsata kashin tsawaku wetatji kanam yatsúg Chimpa ijagku, tusa bachitan shiíg etsáka niína uchijin uyuntusta papágkun papagmatjai tusa namaka uwet tuwig wawa ayawa nuní jintukiuwai
Nunik wawa ayaun jegajua ipantug ukuak tikich wawa wajun nunash aiksan ipa ipankauwa nuwi yama nagkamauwai wawa ajamun, dutika tsupig ijumag yanaki namaká ejewai kuashat tsupigmauwa nuna yajuak
Nunitai niína uchijish yayawai apayí takatai, dutika namaká wawa yanakí utsaá batsak, nagkamui
wawa saepe pakatan dutika tatagkasua ijumui, nunik pempenak wawa wajautiyá nuní etsakeawai dutiká ashi etsaka ukuak
Jiínui ikam numin katsugman tsupiak papág minantuatnun
Dutiká nunash yanakí itaá namaká aepeak aták jiínui ikam daék katsugman diís atsujuatatus papág jegatnun
Ashi umik batsasú asa nagkamui papág najanbaun wawa ashi nayakmau asamtai nuwi patai jegawai daekai makishkish kuwanmainchaun shiíg kaét jigkaá emétug najanui dutiká najaná namaká inanáwai anagken aputus jakejai tusa
Tuja aiksag ipaksumat numi tsejegkan tsupik etsaká papág papagmá umikmauwa awi shiíg tsaket tsaket ajig daekan juki jigká wewe ema ukuawai nina wajichiji nenastinun. Dutikak nuna umik ukuak wawa saepen pegkeg dupajam wajaknun juki papágku suwijin shiíg jawat ainui niína nuwe ekemsatnun. Tuja nuniashkush numi sutagchin tsupik
nuwe ekemsatnun umigkauwai nunak nuwajun yumi uchuptujai dutikak uchi etsetseajai tusa aik umikui iína muúnjin
Tuja papágkun ashi umik pempenak najanui kanaitun nunash wawanak tsupik shiíg najaná ashí uminas kintamui tsawak kashikmas tsawau tsawain jinkitin asa, tuja muúnta nuweshkam uminui yujumkan jiíya, nijamchin juki ashi uminas jiínui tsumunum akaegak
Tuja dekaámi iína muúnjin papagnak daék katsugmai jegauwai wainchi ishamain wajak papágkun tsujiagmatai jakejaig tusa kuitamak takasui
Tuja papagkuk atsumnawai tsumunum akaikitasa, tuja untsu wemaitsui majanú mujin ainta wagka tamaunum chichijam asamtai
Yamai pujut diyámak wawa atsutaig papágnak najanainawai suú, kutsa, aina nuna tuja iniítik pujutnumag duka dutikashmauwai, papág najanai
majanú amainig katimaitsui atushat akaemainai, tuja untsu entsanu pujakuik papág yaijush najaná tagkan esajam tsupiaka shutukmatua katítia atsumamu akuig
Tuja untsu papág muúntak majanú akaikitna nunu muún najantaiya tiuwai
Iína muúnjin yaunchkek papág shiíg muúntan papágma nugká utsai aákan aákmak jií utsuk yumainun kayaumak akaega wajakui Iquitos shijinkan sujak, nunak makichik nantu yujas wakau ainawai, tuja duka yamai uchitik nunimaitsui aátus muún papágkun najaná wekausauwai
Ijagmatuamu
{ Yamai dekaámi papág najanatasa ijagmattaig atsawai
Muún unuimatan ujapakmau aidau
{ Uchitá papág jegaátnuk daék katsujam kakajus tsujunmaichau jutaiya tusa iína muúnji tiuwai
{ Uchig aidau Papág papágmakuik numi katsujam minantaiya tiuwai kupinkamtai jakejaig tusa
{ Uchita iína nuwe ayattakuik yakí papágsa ekentaiya tusa iína muúnji tiuwai
Yamajam chicham aidau
Iniítik
Dekaámi chicham iínitik tawa nunúnak yaunchuk taku tawai, duik nagkaemakiu taku tawai
Iniítik pujutak pegkeg ajakui yamaik shiíg besejé
Tatagkasua
Tawa nunak kuashat utuakmaun tawai
Mina apág wawan tatagkasua utuake time
Tsaket
Nunak numi tsejeg etsaka papág papágmamunum tsaket ajiína nuna tawai
Wií numi tsupikan tsaket ajiattajai
Atsujut
Nunak daék ikam weé juwamun taku tawai
Mina saig daekan atsujua taáme
Kanait
Wawa tsupika pakamá achiká wiyankatna nunú jipit emá najanamun tawai, Mina apág Chijip kanaitun najaname
Tumag najanbau
Yamai dekaámi yaunchkesh iína muúnjish wajuk najanauwaita tumág tawa nunash:
Tumag najanatasa wakegakuik wetaiya ikam nunika wekaekamá waintaiyame sentucha duke kagkaji kagaja iyauwama nunin kampatumkesh jukí jegá itatiame
Dutiká kuchí shiíg etsakau asa shiíg basetiame, dutika chuchuke tsupika ajapjaku sentucha wajautichia awi tsupiaku wagasu ukutiame yajag jigkátna nunu dutika shiíg umiká yakiush patáwai uchi achikai tusa
Nunik pempenak juwawai yajag jegá aun, nuna jukí muún chimpui jukí ekemas yajag yajutan nagkamui, muúntak wakegas takawai dutika esagmauchin
yajug dakuek diyaáwai sentucha kagkajin jegáwash tusa, dutika juwawai sentucha kagkaji yakí patakmaun juki jigká weét japikí apuni jigkawai
Nunú sentucha kagkají yajag yajuja jigká apuní najanamua nunu tutaiya tumág, dutika nuna najaná pempenak, tsentsák kugkuknaun etsentskamun pipichin dakas shiíg basejá dekapeawai dekas tumág shiíjash shiná tusa
Tuja tumágku awattatkun muúntak juinía uwejin achiawai tumagkun nunik tikish uwejin achiawai trentsak sutajush basegmaun dutika niína wenin ujumak apaá tsentsakai awatak wenin umuchiawai anentan dakumak nuniashkush shiíg nampetan dakumui
Iína muújin takatán takasá jegá taá ayamak niína chimpuijin ekemas tumágnak awatiuwai
Nuna nuniashkush nijamanch umamunum ekemas tumagkú juki nampetan dakumak shiíg aneas dakunkut umuú wajakui
Nunin asa tumag najanak yacha amainai nuniaku nampet, anen aina nunu yacha amaina nuniaku iína uchiji jintinmainai, dutikashmak uchi tumág najantan dekachu nuigtush nampet, anen aina nuna, uyúmasa diímaina jutií pujuti
Tumannak uchi tsakat aidauk awatmaitsui muún chichak kajinchautik awatchatia awatjin jegá dapi itatía tiuwai
Aunak muún katsun waimaku awatuú wajakui yamaik iína nugkenin tumagku awatak eketuk wainnatsui senchi puyattsa unuimamainai
Ijagmatuamu
{ Iína muúnji tumagku najanattak ijagmatuamuk shiíg atsawai
Muún unuimatan ujapakmau aidau
{ Muún chichak uchitik tumagkuk awatchatía dapi jegá itatia tiuwai
{ Yajag yajuchutik tumagkuk najapashtaiya tiuwai iína muúnji
{ Muún chichak Uchitá tumagkuk anen dakumtaiyá nunin asamtai achishtaiya tiuwai
Yamajam chicham aidau
Weét
Nunak tawai numi jigkaku weét japikí jigkámun
Mina apág papágkun jegák weét japikí jigkawai
Sentuch
Sentuchak makichik numi ikam ikam ayawai
Mina apág sentucha duke kagajá iyajun juki jegá itaáme
Pijun najanbau
Pijun pachisa augmatbau yamai dekaámi:
Yamai augmattsatjai pijuna pachisan iína muúnji wajiu takájakmaun, pijun tusa taji nunak ukunch umputain taku tawai, dekami wají kuntinnu ukunchinak jukiuwaita, tuja wainak ukunchnash pijunnash najanauwait nunú dekámi
Dekas pijun pegkeg shiíg shinau najanatasa wakegakuik jutaiya japa, untucham, ikamyawa aina auna ukunchi, wainak ukunchnak juwatsui kuntin japa tawa nuna maág kuntuji ukunch kampugma nuna jujawai
Nunash wajuk jujawá dekámi japa maá painak yuwak shiíg ukunchin bukuná yakí patáwai uchi achimainchaunum pataáwai dutikam wisut tsajap aina nunu juwatkí neje piípich juwakunash shiíg amuawai dutika pegkeg awajus ukuawai
Ukunch kuashat tsawan patámas shiíg pegkeg weawai mejetnash mejeachu nunitai, muún juki diyawai dekas pijun najanmainashit tusa, dutika diyam pegkeg atai nunui nagkamui pijuná waáji jimanchik uyuttan, dutikak ukunchí wajautin yakinchijin pipichin agkajun ujatí ukuawai dutikam nuwi dase jiínak shiíg shinawai
Pijun japa ukunchí najanamuk uchi datsash umpúmainai tuja untsu kuntín untucham ikamyawa aina nuna ukunchí najanamuk shiíg achimaitsui, aátus tiuwai iína muúnji waimaku pujutan yacha aidau
Dekámi wagkag pijun untushmá ukunchi nuigtu ikamyawa ukunchish najanamush achimainchauwaita nunu pachisa wainka iína muúnji takatai uchitik achishtaiyá tibauk dutiksaik umitía, tuja intimkí achiajinig wakaní mantugtuwa tusa muún tiuwai
Ijagmatuamu
{ Pijun najankú ijagmatuamuk atsawai
Muún unuimatan ujapakmau aidau
{ Uchitá pijun muúnta umputaig achishtaiya wakanin mantugtuwa tiuwai
{ Dekau amainai ukunchnash wajijinian juwawá nunu
{ Uchitá wainak kuntin ainau ukunchig juchatia tusa tiuwai
{ Uchitá iína muúnji takatai aidauk dekau amainai tiuwai muún
{ Uchitá pijun umpuaku uweg umuchit dekau amainai tiuwai muún
Yamajam chicham aidau
Wakan
(Wakanin) Nunak muútak pujushmintinak ikam yawa senchijíya nunu mantuwa tusa tiuwai
Intimkiu
Tawa nunak uchi chichagmash antatsu nuna tawai
Mina saig itimkiu asa chichaman antatsui
Ukunch
Tawa nunak kuntin, namak, aents aina auna ukunchin taku tawai
Wií japa ukunchin jukin pijunan najanajai
Tsemantsem augmatbau
Yamai dekaámi iína muúnji wajuk tsemasma juúk itaá ajai yuwauwaita nunu pachisa, nuniaku dekaámi tuwí tsemasmash ayawa nuwigtuush wajukú nimtinaita, wajuk inagká yutaiyita nunu aidau:
Iina nugkenig ayawai tsemasmak, nuniayaitak ashi Entsa aina nuwig ayaatsui, awai tsemantsem Entsanum kuashat ayaush, duka imá senchi kaya tagkaenum nujamak tsapawai tuja, niimeg dupa chijichi dukegá anmamtinaitak tsejegchi nunin asa entsanum wajasa diyamak wakemain samekmau wajas patatui
Tuja dekaámi, entsa tsejeg nuwigtú kampujam akush ashi tsemasma nugke ainatsui, imá senchi ayawai Entsa tsejeg kayagkamu tsetsék aina nuwi, tujash
entsa kayagkamu aig tsemantsem shiíg atsaush awai, nunin aina nuwi aents dekachuk wainak jegantaa diis atsutai waketuinawai tsemasmash wajukunmag ayawa nuna wainchau asag
Iína muúnji aajaku aina duka entsá nijak wegakug chagkin yaijan jukí pasua entsá aintá wekaegas tsemasma pegkeg aidaun etegkeg juu wajakui, nunik chagkinum shiíg aimak ukuak namaká nijá nunú namak maámujai juki itaá shiíg ejapek duka pegkeg kuig aidaun jukí nijaká ijiká umik, tsemasmajai ajaí umiká ichinkanum egkea inaju wajakui
Nunu inajuk najukmatai muún niína uchijijai ijunas wakeejus yuwauwai aátus iína muúnji yutai pegkejan yuwak uchijin ayujauwai tusa iína muúnji augmatui, tuja yamaikish duka tsemasmak ayawai jutí nugkénig, tujash kuitamak juúk yuwinatsu nunu kuashat chichamjumainai dutikashmak ajak entsanum ayaá nunu megkaemainai tusa kuashat jutií patayi augmatuinawai
Tuja ayatak tsemasmakesh ajaí ukukí kashin tsawáku weé enkettsa yuwam shiíg pegkeg kugkugkut yutaiyame iína muúnjin aátus tsemasmá yuwá pujusui nunu dekau amainai yamai uchi tsakaina dusha nuniak tsemasmá kuitamain ainawai abuegak megkaekai tusa
Ijagmatuamu
Muún tsemasma juwak wegak ijagmatuamuk atsawai nunu atumesh dekau atajum uchig aidau
Muún unuimatan ujapakmau aidau
{ Muún chichák Uchitá yumain atsakuish namak makichik maá tsemasjai ajaí yutaiyá tiuwai
{ Uchitá tsemantsem juútash dekau atayá wainka pujit uwé kagkapejai juchatia duke yamamma nunu jutaiya tusa muún tiuwai
{ Iína muúnjin tsemasma juwákug shiíg kuitamas sukunum chimpia itauwai jegá nuniashkush duka juki ijia itauwai
Yamajam chicham aidau
Ajaí
Tawa nunak tsemasmá jukaá namakjai pachimja inagkamua nuna tawai
Mina dukúg tsemasma ajaí yuwame
Pujit
Dupa uwetá tusa taku tawai
Wií dupán pujit uwetá tusa tawai
Tagkae
Entsanum kaya ayá nuna tawai
Mina apág entsa tagkaenum wekaegas tsemasmá juúkme time
Muun awájik najanbau
Yamai dekaámi iíma muúnji wajúk najanauwaita awagkún: Muún ikam kuntinun egámak wekaegas maáwai chigki muúnta yaitai aina nuna aunts, ayachui, bashu, aina nuna dutika maá uweak chigkí ujen nanapenian nuigtu ujukenían juwawai ukuinag dutika shiíg kuitamak aáknum itaá yakí uchi achimainchaunum ukuawai
Dekámi wagkag chigki ujenash jegá itásh uwegchauwaita, muún chichák chigkik aáknum itaik uweshtaiyá tiuwai wagki tusa tamaunum aáknumag aents yujá nunu shikipainawai nuninum chigki uwekmaik shimpanmain asamtai, nuna yacha asa iína muúnji chigkí maág ikam uweja shiíg ijía itauwai dutika nuwen eme anentus susauwai
Iína muúnji chigki maá aták patak maá awa awagmakua chigki ujen kuashat emawai nunik kawegmatai, dekas awagkun najanatjai tusa ikam jiínki kugkuk katsuajun jegajua kugkukí wakegkeajin ujak juwawai, dutika aáknum taá tsentsakan pishak
tukutasa basetiama nunínum jimajan baseg idaiyak yamai chigki uje yaki ukukmaun juki etegkeawai ayatak nanapenía aidaun, tuja aiksan ujukenia aidau
Nunik dekatkau achiawai tsentsak basegmaun dutika juwawai makichik chigki ujen, nunik chigkí ujé wajautiyá awí pusut ijú senchi chichintug panan chigkawai dutika pempenak tikish tsentsak basegmaun jukí ujé wajautijin wegaká nuna ukujin machik ikaákantush nunash aiksan pusut ijú panan chigkawai duti dutikakua chigkí ujen wegkagman wegaja najanui nunu tutáya awájuk nuniaskush tinu ainawai awájik
Nuna najaná ukuak tikichin tsentsaka jimajan baseg chigkí nanapé ujuké aidaun yajuak nunashkam awágkin najanui tujash nunú diyamak esanmaush jiínui wagki chigkí ujukeg esagmaush asa
Muúntak awágku najankug wakegas takasui etsa akaegak kiyagmataish shijikpi ekeémak jiuchinum ekemas tsentsaká baseg ijuúmag kuashat awágkun najaná shiíg jigká chagkin kuntin pegkaámunum nenaás itauwai
Yamai dekámi wagkag najanauwaita awágkunash, aunak najanauwai dukúg jií ikapág umpuak waittsai tusa, tuja ashí yutai aina nunak jiíyai inagkauwai nunin asamtai muún puyatjus niína nuweuchijin awágkun umijuk juwi nuwauchi yutai inagkumesh jií awantusta tusa susauwai
Tuja iína muúnji ikam weé taá nijamchin umak pujai muúnta patayí yachi, sai, wegají, diíchjí minak nuwen ayás ijak kaunamtai dukúg ajámasui kuntin maámun nuniak augmattsauwai wajuk ikam wekaesae nuna pachis, nuniak nuwa iják kauna nuna eme anentus susauwai makimakichik awágkun nuniak tiuwai jií umpuakum waittsaim tusa susauwai
Nunik suwak tiuwai awajuk kuitamkam takastá
Muún chigki maás yuchauk nuwenak waitkasui najatuachui awágkunak ayatak jií umpuak, senchin segajui, nunin asamtai iína muúnjin uchijinak senchi maá yutan jintintuawai
Muún tiuwai awájuk shiíg kuitamtaiyai wainka nugká aepchatía tusa, jií awantií ukuakuish yakií ukutía
Ijagmatuamu
Muún awágku najanattak ijagmatuamuk atsawai
Muún unuimatan ujapakmau aidau
{ Muún chichák Uchitá awájuk najanat dekaátatakuik tsentsak baset dekau amainai
{ Uchitá wají chigki nanapegá awágkush najantaiya nunu dekau amainai
{ Awágkuk atsumnawai jií awantitasa
Yamajam chicham aidau
Chigki
Tawa nunak pishak apu ikam ayaá nuna tawai
Mina apág chigki maá táme
Shimpanat
(Shimpankau)
Aents ikam wekaekush chigki shiíg waintsuk uwegmataik aáknum taá nuna tawai
Mina apág ikam weme tujash shimpankau asa wainak taáme
Wakegkiají
Tawa nunak kugkukí tagkijin ujaká tsentsak basetiama nuna rawai
Mina yatsúg kugkukí wakegkeajin ujak itaáme
Aák aákmamu
Yamai dekaámi iína muúnji wajuk aákan aákmakuita nunú pachisa:
Muún ikam wegakun shiíg uminas wegawai nunik tuwí kuntin ayawai nuna nugka mamikiau asa wega wegakua etsa tajimai jegantá chagkiná apujak kitámamun uwag shiíg chichiag nagkamauwai takatan
Eke aák pujustinun tsuwamtsuk muúntak wajas disui numi ishamain kukaju wajatsuash tusa ashi diís pempenak aák pujustinun shiíg tajakui, nunik tajak pempenak entsanum wetinnash shiíg tsuwamág ukuak, weawai numi tsupiktatus
Muúntak tsupiawai jimag numin chinapin esasantun tuja nunik pempenak tsupiawai numi esajam minatnun, dutika aták wakitkí numi tsejeg aidaun tsupig ikaunma shiíg etsaká ajigká wewe ema ukuak weawai duka tsupiak
Iína muúnjin aáknak aákmakui chapi duken, tuntuama duken, kuuntá duken, waji dukanak aákmatainash ikamash wainkae, nuna tsupig jigkaá yanaki itaá aepeak aták waketjuki tsupig ikaunmawai dutika duka tsupija ikaunmamun juki pajat pajat patajá ejégak kampatuma imágnia patag shiíg unupaág numi samekan tsupik nunashkam aiksan patatjauwai dase dasentak duka aák aákmakmauwa nuna ujakaá ajapawai tusa imátika apusauwai
Dutiká aámak pempenak numi tsejegkan tsupik ajía nuwi chapi duken tsupik dapiag daeká juki jigkawai dutika suweush ema ukuak tikish yantamenish aiksan numi tsejegchin tsupik etsaká ajiuwai dutika chapi duke dapigmau juki jigkaá pegkeg suwe emauwai
Nuna chapi ejaáma nunak dapi kashi wainjuawai nuigtushkam ikamyawa kashi yupichu esatkai tabaunum aik muún umikui
Nuna ashí umik pempenak ikam jiígki egaáwai numi buku tepaun tsupik jukií aáknum ikaunmawai dutika shigki egaká jukí ikaunma jiín ikapawai
Nunik aákan ashi uminak pempenak wakettsag ikam jiínui winchú duke pegkeg aidaun tagkekasua tsupik itauwai aáknum, nunak dutikauwai muún ainak kanagtinun tuja eke aintsuk shiíg pegág tsuwat aunash ajapeak kampa ayaunash utsag nugká aáknum ainui muún nií tepesá kanagtinun
Tuja tikish muún nijai wekaega dusha niísh aiksag ainak kanajui, nunik tsawak nií ainka duka kanagmauwa nunak jukí aáka tuntupen ijumag ukukiuwai ajum kanak nunak jukitin asa
Dutiká aáka umiká ukukiu asa dukap tsawan pujus aták ikam wegakug nií aák aákmaka ukukmaunum yupichu jegantá shiíg tajaká utsag jií atuja ukukmaun aták utsuk ikapag ukuak ikam aagkúmak jinkiuwai
Aátus iína munjin aáknak shiíg kuitamak wekaesauwai kashi kiítaish muúntak atushat jinkií shikipatnash shikipakui, tsawak mejenií tusa, nuniashkush tsawag etsa tajimtai nuna shikí kautak kaunui ete, agkuanip, piyu, mujushi aina nunú imaniak etsa tajimtai tutitag wajak shiíg yujumak yumainchau wajai tusa tiuwai, ikam wekaekuik aák tsuamja wekaetaiya tiuwai jutií muúnji
Ijagmatuamu
Iína muúnjin aáka aákmaktatkug ijagmatuamuk atsawai
Muún unuimatan ujapakmau aidau
{ Aák aákmakuik shiíg anentaimja aákmatia yumi yutak dasea taku numi kukaju iyak mantuawai tusa
{ Muúntak aákmakui entsa yantamchijin yumí waittsaig tusa
{ Aáka aákmakug wainak duka jukichui nunú dekau atajum
{ Nugka chupishpitunmak aákmashtaiya tiuwai iína muúnji jií shiíg ikapaumaichau asamtai, nuigtush
yumi yutak pimumain asamtai
Yamajam chicham aidau
Chinap
Tawa nunak numi tsegken tsupikmauwa nuna tawai
Mina apág numi chinapin tsupik itaáme
Wewe
Numi senchi nugká ajiamu katsugma nuna tawai
Mina saig numí ajiam wewe wajas wajawai
Agkúmak
Tawa nunak ikam wekaegak etsa akaegai wega nuna tawai
Mina apág agkúmak weme
Kukankaju
Nunak numi kukajun tawai
Ikam numi kukankaju wajawai
Dapiag
Chapi duke jegatnun dapiag aepea nuna tawai
Mina apág chapi dapiag batsawai
Ajamí ajakmamu
Yamai dekaami wajuk jutii muunjish ajak ajanmaya aina nunash ajakma yuwaag batsamsaju ainawa nunu pachisa
Iina muunjig eke ajaka ajakmatsuk dekatkauk nugka pegkeg shuwikin, kayakayagmatu nuniashkush kapantu suug tutiama imanun diis, jujui imá Shiig ajak aidauk tsapamainai tusa diis ukuak nuwen tajua duwaju, sutu umigtukta saig aidaun ipaan ajá ajamatajai nunikmatai ajak aidau ajakmínum tusa chichas ukuak sai aidaun ipaá ikaunma nuwe sutu umikmauwa nuna umuinak ajanak takasaa emainak nuiyaik tsaiká shiig tajajá ashimak ukuu wajakuu ainawai
Muun niina sai aidaujai ajan ajamii shiig umik ukukmatai shagkai aidau juwatkiag ashii ajak; tsanim, paampa, seetash, mejesh, piriya, manchup, pituk, sagku, kegke, idauk, pina,pagat, papai, chiki, nabau, kukush, aina nuna yajuak pachimag
ajakmawag ajá jamajag uminak waketuu wajakaju ainawai ditá jeen
Imaatika ájak aidaun ajakaa umikaajag ijagmatuawaju ainawai wiya wegantu aina nuna, ajak aina nunú dukeejuinak shijigkuun dukejujai, nuniashkush etsa najam sukuam duke waamak kagaka utsaankamtai wainkan ujúm waittsan nagkaankaig tuidau asag
Initaik pujutnumag muun aina duka, ajá ajamkush kuntin ikam batsamín aina nunakesk waitkatsuk shiig kuitaamas ajamí, núwe ashí ajak aina nunak pachimas ajaká patasmatai uyumanakeas ipantak yuwa batsamsau ainawai, nuniak shiig tajímat, waitiakas aishi uchiji aina nujai ijunag batsamsaju ainawai
Yamai muun aidau ajá ajamjai tuina juka, jutii muunji wajuk takauk aajami nuna pataetusag takainatsui, nunidau asag ajá ajamiajash numi kagaktii tusa tsawantan idaitusag nunu kagakmatai
jii jujukí apeawag yamá ajakmainawai, nuniinak nugka aidaunak emesek emainak, kuntin, pishak aina nunashkam uwakek uyupiak kakajus egamká yumainchau emakaje
Tuja antsag, ájak ajakmat wegantu aina nuwishkam, yamai nuwa aina juka ijagmattsagkesh ajakmainatsui, nunisag tinamsa ajakmat aina nunash kaji kajimatú wajakiaju asag dita wakegamun ajakma emainak wakeejumainnakesh nejepiajag yuwinatsui, muunta takatai aidaun dekaa minichaju asag
Ajak wegantu aidaun, jutii muunji ajakmak yuu aajamia duka megkaegag weenawai, nunisag ajak pegkeg wakeejusa yuu wajakmau aidau; sagku, pituk, inauk naum, chiki, manchupwegantushkam aantsag
Tuja juka nunimainchauwaitak, yamai nuwa tsakaina juka daki, dukují ajak aidaun ajakmataish unuimagtajai tusagkesh pataegas yujachu asag ayatak emegkaag emainawai
Ijagmatuamu
Ajak ajakmakuik wiya yuchatia
Muún unuimatan ujapakmau aidau
{ Ajak ajakmaik wiya yuchatia tiwa nunak, ajáka duke chuwikaa shiig nejeachai tusa tiuwai
{ Ajak ajaakuik tinamjá ajakmatia dutikachaik tinamjá yuwatakamá waittaiya
Yamajam chicham aidau
Suug
Nugka pukus katsugmachu
Ajak shiig tsapaiti takujik, nugka suugnum ajatiame
Uyumanakeas
Uyumatash uyumatsuk takaamu
Puyattsa anentaimaush atsugkagtau
Uyumanakeas chapinak jegaattajai káap kuashat asamtai
Tajímat
Atsumamu aidau ashí ajutkagta nunu
Waitiakas, atsumkas pujamu
Waitiakas
Aents waittanakesh waittsuk batsamin aina nunu
Atsumamuji atsuja nunu
Uyúpiak
Tupamtikamu, uwakeamu, sapigmitkamu
Ajá ajamainak kuntinun uyupiak emainawai
Egamka yuta
Wajuk egamkash ikamia kuntinnash iina muunjish yuwauwaita nunu pachisa dekawagmi
Jutii muunjig yauchkek yamai ii neje sumaka yuwa pujag juka atsu wajakui iina muunjig ikam wekaegas kuntin chigki aidaunak egamak yuwauwai, egamka kuntin nuigtu chigki yuta dekamunmak jimag egamat awai: Jegag pujusa egamat nuigtu ikam jetenkanum jiinki kanaku pujusa egamat
Jegag pujusa egamkatag takug muuntak nuwejai kashi kanamunum chicha wajakui nunik chichasa tsawak tsawan pegkeg tsawa antai jinawajakui, nuwashkam aishi wekaegak wetin tsawautaig kashikmas tsawatsaig nantaki jijuantan jitua nijamchin ijijua suwajakui ajum wekaegas yapajak yuatnujin dutikam nuna juki weewajakui nunik nui ikam atsushat wekaegas kuntinnak egamak juki ita yuwajakui. Untsu jetenkanum jinki egamkattakshakam antsag dekatkauk chichasui nuwejai kashi kanamunum nunik umii wajakui
nuwejaigka wetata atsa nigkika wetata nuna, tujash ikam jetenkanum kanak egamkatag takug tukee nigkik wekaesachui nuween ayashkug jinawajakui nina saijaigkesh nuniashkug nina yachijaigkesh wegajijaigkeshkam, kanak wekug tiuwai ukunum ijag jega ija batsamchatnume, nuigtu jega japima pujuipa uchi pampa batsami diaku ata tiuwai, nunik jiintaig nuwee weashkug susauwai jijuantan jika aikasag yujumak saepeamun nuigtu tuna atsumtatua nunak ashi suwajakui, antsag nuwa wegakushkam betek uminak juki wewajakui nuniak tukee uku wajakui yaa nujamchin jukittawa nuna, untsu nuwe wegashkuk niijugak juuwajakui nijamchinak
Ikam jiinki jetenkanum nina pujusa egamtaijin waka jiin ikapag ashi uminak nuwi pujus egama wajakui, nuwi wekaegas mauwai kuntinun, chigkin, antsag entsanashkam uchutua juwajakui yuwin dutika nuna juki ni wajupa kanajan taattajai tie nuna tsawantan ejeyi waketu wajakui, nunik jega tatsuk minak ayamtainun ayamak kachun umpuwajakui nunitai nuwashkam uminak pujau nijamchin
tsatsama tagkumtainun umika daka wajakui tatai ajamsatnujin, jega taamtai ijaju wajaku ainawai patayi antsag iina muunjishka kuntinun maa taag patayin ashi ipa ajamsauwai nunik nuwe sutu umikbau nuna yuwak umuwajakui, Iina muunjig atsus egamak yuwajakui
Iina muunjig yaushkek akaju atsu wajakua duik kuntinnak chigki nuigtu uwegtin kuntin yaki yujau aina nunak uumjai tsegasan paig tuku juki yuwajakui
Nuni batsatbaunu kistian aidau akajun itawagmatai nuwi nuna sumatan nagkamawag nujai egamak yuinak idaisajui tsegasai egamka yutanak
Ijagmatuamu
Muún unuimatan ujapakmau aidau
{ Egamka yuwatasa ijagmataig atsawai
{ Iina muunjig tiuwai wekaegak wemataig ukunmak jegak japimchatia kuntinun igkutsa tasa
{ Wekaegak wemataig itagkak ijaa wajakchau ainawai antsag ijagnak awaya wajakchauwai, kuntin emetmaichau wekaetaiya tau samtai
{ Muun ikam wemataig uchi pampaini tusa dakituwajakui ishimkagtin asamtai
Yamajam chicham aidau
Jetenak
Ikam atushat kanaka aak akmakbau nui pujusa egamtai
Egamat
Ikam wekaesa kuntin, chigki mamu
Chigki
Pishak apu ainau
Tsegas
Tsegasnum nuigtu tikish numi jatai ainau chimpia ukuka najanamu
Uum
Shigki uyuja najanamu tsentkak ujuchjai paigka egkeka pishak tukutai
Sutu
Nijamash-yajamash
Wegaji
Muun nawanji ayatkamu: Ejem
Mina wegajui winawanjin ayaku asamta
Kuntin dakaka maut
Yamai dekami kuntin dakaka wajuk mautaimpaita nunu
Iina muunjig kuntinun maag yuwauwai ikam ayatak wekaesashkam antsag kuntin yujagken, umukain, nuigtu mama ajamun kautunashkam dakak maa yuwauwai, yamai dekaattaji kuntinush wajuk kautush dakataimpaita nunu
Yujag ikam wajau kuntinun kauttainak iina muunjig tukee kuitamkauwai antsag yama nejea antai numi tsejeg ayaunak tukee tsupik ipantu wajakui kuntin kautkui dakam ejakai tau asa
Kuntin jigkain kautu wainkaik wainkaik najamjushtaya nuigtushkam jigkai yumintsak iyaush yujushtaya tuajame nunu yujuamak kuntin kauttsa tau asamtai, kuntin kautu wainkaik wajii kuntina yuwawa nunu ditia dutika disa duwi piniitia, kuntin dakaktin piniakuik numi tsupija shig disa wajuk kautu nunu wainka jutik dakakmap paan tajumainaita tusa disa pinitia numi piniitin juakuishkam jigkai kakega nuwiyak juchatia ikaa kanaka nuwiya tsupija jutaya aikasaik daek atsugkuishkam nuwiyag atsugtaya dutika shig disa tuwi piniitjai tiji nuwi pinii shig ekeemsa disa duka
tsupika ejamatja ukutia kuntin waitkai tusa, nunu umika ukukiu asa nui aagkuakui waka ekeemsa kuntin tsawai yuwau mautia nunisaik kuntin kashi yuwakuishkam nuwig ekeemsa dakaka mautia
Antsaik umukai kuntin umau wainkaishkam aikasaik pini dakatia
Pinimunum kutin dakaka ekeemsaik usukmashtaya kuntin dekapjuwa tuajame, antsag iina muunjig tiuwa kuntin dakaktatku weakuik sig mamaasa wetaya ainkashmak kuntin dekapkagtuwa tiuwai, nuigtushkam kuntin dakaktatku weakuik umumain aina duka umushtaya kuntin dakaka eketjin shiki pujagtakui waittaya nuigtu tikiju shikipakajin kuntin dekapjug tajutsa tau asamtai umumainuk dakaktatku weakuik umushtaya tiuwai
Iina muunji tiuwai kuntin jigkain kautu wainkaish shigdiskek dakashtaya tiuwai jigkai kakega nunu dukanum numinmakesh ete etee dukatmakesh pata pataa emakbau wainkuik kajintsa dakashtaya nunak pasun aika tuajame tau asa kuntin kashi dakaktinuk yakikin pinitiua tuajame nuigtushkam umukaik tuke kajintsaik dakashtaya pasunush umuwa tuajame
Ijagmatuamu
Muún unuimatan ujapakmau aidau
{ Kuntin dakaktasa weakuik maaskek dakashtaya
{ Kuntin dakaka ekemsaik usukmashtai
{ Umutai ainau umushtai
{ Iina muunjig tiuwai piniitin numi tsupiakui yujag kautbau wajanui nagkamsaik kanaka tsupika jutaya aikashmak kuntin ishamak kautsa tiuwa
{ Jigkai kautu waikaish senchik najamjushtaya aikashmak ishama tiuwai
{ Jigkai yumintsak iyaun kuntin yuwau wainkuish jigkai yutaiyaitkuish yuchatia tuajame nunu yujuamak kauttsa tau asa
{ Kuntin dakaktatku weakuik umumainuk umushtaya shiki pujak waitkagsai tusa tuajame
{ Umukai dakakuik kajintsaik dakashtaya pasun umuwa nunin ewaktuwa tiuwa
Yamajam chicham aidau
Yujag
Numi neje, jigkai
Umukai
Kuntinu umutai yumi jeajeatu
Piniimu
Kuntindakaktasa papa umikbau ekemsa dakatai
Dakat
Ekemsa dakamu tantati tusa
Jigka
Numi jigkayi, yujag
Yamai dekawagmi wajuk daweemash emataimpaita nunu
Iina muunjig daweem ematak awai jimag niimtin, iina muunji takasui: Chigki yujagken kautkui emat, kutsakmakui emat
Daweem emattakuik atsumtaya yajag, numi esajam jiyuu, duka esaasantu, daek tawaip, numi tsejegkush sutagchiuch, tsejegchik iwagtuktin aina nunu
Nunu numi aidau yajuaka dekatkauk yajag jigkatia numinum numi ajia apuntina nuwi, dutika yajajnum numi sutajush tsupikbauwa nunu jigkaa nejati tawaip apuni ajiamunum awagkemkatna nunu duka ipaksumat eweja nunu dekapa nenatia dutika ashi umika wajupa yajag awa duka jigkaka umitia dutika nuwi duka tsupigbauwa nunu juki apikmaja emaku nuwi aagka ukutia dutikaku nunu numinum yajag jigkaka umikbauwa nunu ajia shig apuntsa disa betek pujakui nuwi tawaip tsupigbaua nunu juki apuni ajia ukutia
Imaatika uminka pempenku duka apikmaja emaku nuigtu yajag jigkaka umikbauwa nunu ajigka ematia, ashi yajag jigkaka umikbauwa nunu ashimka duwi yama waketku iwagtuka ukutia
chigki aina nunu yupichu nemagtinme tau asa
Tuja, chigki yujagkakegun kautunum emakuik, yama umika ukuag duwik iwagtuka ukuki wetaya dutika wejajinig senchi kautuk wamak néma tuajame
Daweem iwagtakuik japiki apuni numi uchuchiji jigkaka nenagbauwa nunu tawaip apuni ajiamua nuwig yajagkek awaichatia aganjapiki numi uchuchijiya nunu tawaipanum awagkeka nunu teenmaktin wakentiin numi minantua tugka nunu minaamua nuwi tikich tejeg esasantu kampatum tsupika minantua utugkamua nuwi pataja nuwi duka kagaju juki ainka yajag shij waamak takunak jigkamain disa iwagkaga dukanum patai chigki najamak ejapeen najamain diisa iwak tuka ukutia
Iina munji chichak, daweem emamunum chigki nemaku juwakuik ujeg aepchatia chigki nuna wainak ishama tau asa, antsag daweem emamunmaya yuwakuish pampaushtaya tau asa yuwak pujusa chichakush ashishmas chichawajakui shimpantaiya tau asa
Chigki daweemnum juki uweakuish numi kampujam disa nuna wajautin kutsaintujai nuwi uwetia dutika yutua ujeg ukutia dutiktsuk jintaa uwejá ukukmak aent kajegtinuk shikigtukmatai shimpantaya tuajame, nuniu asa iina muunjig chigkin dawemnumian juki yuawakug tukee kintamag kashi wega nunitai yuwauwai antsag, uchinash ayuju wajakchauwai uchik yuwakug takamtak yutsa nuniak ishimkagtuwa tau asa
Muuntak chigki jukimun yuwashka shig japimak yajumaa wajakui tsetse kakaesuachinash dutika namaka ajapee wajakui atash, yawakesh yuwawai nunikmtai shimpantaya tau asa
Daweem chigki kautunum emamunak yujag wenakmatai kuwaja yajuak ukuu wajakajui, nunisag kutsakmamunum emamunashkam nemashtaig nunashkam juki kuwitaamas ukuuwajakui tikish ikamnum chigki shinuinamunum mamikis apusata tau asa
Ijagmatuamu
{ Daweem emaku ijagmattaig atsawai
Muún unuimatan ujapakmau aidau
{ Muuntak tiuwai yajag emakuik numik wainka tsupishtaya disa ajia apuntsa diyamash kupintsu anin jutaya aikashmak kupina tiuwai
{ Daweem emamunmaya yuwakui pampautsuk yutaya dutikashmak chikimi yuwa tuajame
{ Chigki daweemnum jukimu yuwakkuik kintamag kashi wega nuwi yutaya aikashmak mama iyajun atash yuwamtai shimpantaya tiuwa
{ Chigki daweemnum nemaku juwakuik ujeg shig egaka jutaya dutikashmak ujee tepaun wainak ishama tuajame
{ Chigki juki uweakuik ikakan kanaka numi wajautin kutsai nuwi uwetia aikashbaunak aents kajegtinuk shikigtuma nunikmatai shimpantaya tiuwai
Yamajam chicham aidau
Daweemag
Yajag chigkin dawenum achikti tusa iwagtutai
Yajag
Kubai yajuja najanamu
Tawaip
Daek daweem ekaku jutai
Chigki
Kuntin nanaptin apu ainau
Yujag
Numi nejèn aina nunu
Shimpanat
(Shimpanbau) Ujuig megkaebau
Ujuig
Yupichu igkuut
Waimaktasa ijagmakbau
Yamai dekawagmi iina muunjish wajina, ijagmakaya wekaesaya waimakuita nunu pachisa dekawagmi. Iina muunji waimak chicham antugtai nii wajuk pujustatua nuna wainak kanutmamag pujustatau asa shig ijagma wajakui waamak waimakta tau asa, iina muunjig uchinak juna ijagmitka wajakui: yujag ainaunmak ijagmitkauwai wakampen, sawinan junak ayujachui shig senchi kugkuin asamtai au yuutik iyashnum jegagtugmatai ajutap waamak dekapjuwa nuniak iwaintutsa tau asa juju yujagnak uchi aishmagkush ainaunak ayujachui untsu aishmag muuntak yuwauwai tujash kuwashtak yuwachui. Antsag ayujachui setachi, pagatan, pinan juju ainaunashkam ayuju wajakchauwa jushakam kugkuin ainau asamtai jegagkagtuwa tau asa ijagmitka wajakui aantsag ashi yumintsak ainaunak ayujachui yumintsak senchi yuutik shupagtaya nunika daki dakiik wetaya tau asa, antsag iina muunjig tiuwai aishmagtik nuwajaish tsanishtaya igkunikaish chichashtaya tiuwai tau asa iina muunjig uchin aishmagchin ayasa wekama nuwa
mininak dushidaun aantakug tsegkeka akumak wajai nuwa nagkaemagmatai amamak wee wajakui, nuwa kugkunti jegagtugmatai waimashtaya tau asa, aikasa yutai ainau namakia wenatunashkam ayujachui pepenan pepen tsakataitku yuwauti sapig ataya bachik utugchat akui iya sapigmaku kujautia tiuwai, atus iina muunjig tau asa uchinak nuigtush chimpuinumak muunta ekemtainig ekena wajakchauwai muun waimakun chimpuijin eketjinig wakanin magkagtuwa tau asa uchi tsakatnak ekeemsai tusa kuitama wajakui, nuigtushkam yujumak yuamunmashkam uchi shig apatus dukap yuwatagtaunash ujumak yuwata imanikam yuwa yuwakuam nujan jinta wekaekum atsanjashtatme tiuwai nuigtushka shiwag kanutjuwa tau asa aishmagchinag ujumak ayuju wajakui. Muuntak uchi aishmagchinak bachik tsaka antaig nuwan anentaimtujai tusa baikuan kesaja bakishkia katiuchijin dakiitu wajakui dukap katsuag muumpag pujusti tau asa nuigtush nuwan anentaimtutsuk tsakagti tau asa, antsag neje muunnashkam
ayujachui waimashtaya tau asa uchinak nejenak yaigchin ayuju wajakui
Iina muunjig uchi aishmagchinak tiuwai nuwauchijaig wasugkamchatia nuigtush nuwa muntsugtajaish igkunikaish chichak wajashtaya etse akugtuwa nunikmatai etsetsetu dakuu eneakchau ataya tiuwai nunik ina muunji uchinak ijagmitka wajakui
Untsu muun aidau nuwentin aina dushakam ijagmauwai tujash ujumak nigka waimaku asa tujash niishka datemnakesh, baikuanakesh, tsaagnakesh uwagtatus wakegakug ijagma wajakui ajutap dekapjujai nunikmatai wamak waimakchaig tau asa
Dutik ijagma wajakuii ina muunjig nunik waimak nii wajuk pujustinaita nuna kanutmamag chicham antugtai ajaantusa diitai wajas kajinas pujusui
Ijagmatuamu
{ Nuwajai tsanishtai
{ Yugag yumintsak kugkuin aina nunu yuchatai
{ Pepen yuchatai
{ Nuwajai wasugkamchatai, igkunikaish chichashtai
Muún unuimatan ujapakmau aidau
{ Iina muunjig tiuwai nuwajain igkuunishtaya nuwa kugkunti jegagtugmatai waimashtaya tiuwai
{ Nuwajaig wasugkamchatia etse akutuwa nunikmatai etsetsetu dakuu eneagchau wetaiya tiuwai
{ Yujag yumintsak yuchatia waimashtaya tiuwai
{ Pina, wakam, seetach, pagat yuchatia kugkunti gegagtugmatai ajutap dekapjak iwainutsa tiuwai
{ Iina muunjig tiuwai pepen yuchatia nunu yutik utugchat akui sapigmaku kujautia tau asa
Yamajam chicham aidau
Ajutap
Iwainkagtin senchin sukagti
Waimat
Ajutpa senchiji juwamu
Pepen
Nakak uchi ayugchataai kujain aii tusa
Shawin
Yujag yumintsak shig kugkuin wajakin shawia anin apu
Yujag
Numi nejèn aina nunu
Yumin
Yumintsak, yumimitu
Baikua umamu
Yamai dekaami baikuash wajuk umutaimpaita nuigtush wagka umutaimpaita nunu pachisa
Iina muunji baikua uwajua duka aawajakui jimag nimtin: Mama baikua, shiwag Baikua
Mama baikuanak uwagtatus kupiakug kupikui tun numijin, tuja nunu numiji kupiakug ewejin ayapag úchi uwejanuna muun uwegjai dekapa diis nuna esantin kupig yajumaa wajakui
Nuna dutika baikuan ikaunma kesakushakam kuchiyaik kesagchauwai nuniisag kupiakushakam kuchí, bachit, aina nujai awatig kupikchauwai, ayatak achika dekapa ewejinig kupikui nunisag kesakush tsentsakan etsentses nuniashkushakam shigkin ichipik duka aituk nuwi kesaa wajakui
Iina muunjig mamabaikua uwagtatkug, numiji kesajá uwagtinun juwakug pinignumak bete yumijinak jukiuwai waamak enamkagtutsa tau
asa untsu, shiwag baikuanak ipaksumtauchik nuniashkushakam uweg amaumchik kupii wajakui waagki wamak inamkagtin asamtai tuja, nuna kesaja yumijin pinignum juwakushkam muun uwegnum nanchik nagkatka nuna dekaapa betekush juu wajakui
Baikua umamunashkam iina muunjig wainkag tsapanmag uwagchauwai, nunin asa jintinkagtakush tukee umutia pinignum tiuwai, tsapanum umintik muun wegajin ampugnum punchúumiuwa anin jiintuja nunikmatai waittsa jataiya tiu asamtai baikuak tukee pinignum Uwagmauwai
Iina muunjig baikuanak uwajui waimaktatus antsag uchi aishmagnashkam, nuwauchinashkam aajui waimakti nii pujustinjinakesh tusa, nuigtushkam muuntak besemakashkam umuu wajakui kajan yapajiata tau asa, nuna kajá yapajiachag tukee umimtanum ejetumaa wajakui
Muun uchin aagtatkug shiig ijagmitkak kashikmas yujumkan ayugtsuk muun aagtinush nunisag yujumkan yutsuk jiina wajakui, nunik baikua wajamunum jeganta numi juki baikuan katsuajua nuna awati dii wajakui dutikam Baikua duke akaegak kagau iyaagmataig, baikaua kupikag juu wajakchauwai besematia anin jukijik tau asa
Imaatikas numí jujukí awatus diis Baikua duke kagau iyashmataig numiji kupik jukiíg aak abaunum itaa wajakui tuwi apujus aagtatua nuwi, tuja ukuakug aaknum awayag ukuu wajakchauwai, ayatak agaush uusa dukai dukuka ukuu wajakaui senchiji abuetukai nuniashkush kajajai tau asa
Uchi aagtinnak Baikunak umika pempenak, uchí juki ikam jiina wajakui nuniak kampatum pagat ekéttsauchin tsupik aepjus chichajak
Jujú jukita ajum kitamakum bukunamnum tusa, nuna jukimtai, entsanakesh uchutak wegak nuniashkush yawanakesh awekak wegak aya wajakui
Muuntak uchin ikám awekaasash wainak yapajak yuwawai tusa shig kuitama wajakui nuniak ujakui; yapajakumwainkam yuwamek besemaktatme nunikam dukap tsawan pujuschattame nuniashkush shiwag maam atinaitme tusa
Nunú aatus tabau asa uchishkam shig ajaantus ijagmá wajakui
Uchi Yapajak wait anenmain wajaama nunitai muuntak etsá pagkai diis yama takuna antai pagatan bukunati tusa makichik ekétkaun susa nuna bukunamtai awe awekakua etsa tajimta tikich pagat ekéttsauchin susa awa awagkawa amuna wajakui dutika uchinak ikám senchi akumitkatsu etsa tega antai awakee wajakui aaknum nujantai waittsai tau asa
Dutika aaknum tantamtaig eke awaitsuk nuwenakesh diyaku ata diyamin main taan yapagmitkatjai tusa ukuak shiig maii taa itipkan, tawasan, akiitain jampun, butugkun ashi iwagmantain juki susa ukuu wajakui nuna
yapagmama wayaati aaknum tusa
Nunik, muuntak nishkam iwagmamag nuigtushkam baikuan kesaja umisadakamai, uchi uwagtinchakam yapa yapagmamas minis aaknum wayaunak, dawem untsujum emtikata tusa emtikta wajasmatai nishkam untsujiya nuna takui uchí dawe titijiya nuna kajut najatug uwagta tusa dukai dukukbaun edases iwaintutsuk aajui
Uchi baikuan uwagmatai iyakai tusa ajejan aesé wajakui nunik nuna nagkaekimtai duka ainkamunum tepesta tusa nuwi tepesmatai kuitamaa wajakui nuniakiniitnash inii wajakui nampeatsuash tusa, nunu iniam atsa, nampeasjai tutaig usukmaata tusa diyam shig usukmataig ekeetme tusa dakas, aták usukmakmá papuu usukmak kuwashtaig nampeame tusa tuu wajakui
Uchi baikua ikagtukam tepesmataig muuntak pujusa dii wajakui dutika diyam aehaet tsawak Baikua inanta, nunitaish achikag ementsa nunak Baikua
inanki awekau asamtai, untsu muun tuajame, uchi waugnuk wainkash tadaega ukuimatnash ukuima tuajame nuniakuish waitkash taiya ayatak idaitutia Baikua dutikau asamtai
Untsu tsawan aajakui muun nigki Baikua umamujish, nuna nigki baikuamkushakam nigka ijagmatan dekau asa, kesaja ijagmak aagkua antai nigki uwajui, tujash nunak nina amumain atsutai ankauwai
Tuja nigki umakushkam, ashi umika ukukiu asa iwagmamtan shiig iwagmamag umu wajaku ainawai
Muun akush, nuniashkush uchi akush uwag tepes waimata waimakug waamak sakapá wajakui, untsu waimashkug tuke ayaakuk (nampesmautak)tsawauwa nunitaig yujumkanak ayuju wajakchauwai, imá tuumchinak maanchuchin susauwai tujash sawichin
Uchi, nuniashkush muunkesh baikua ayaaku (nampesbautak) jegaa taa niima ekemtaig nuniashkush yaa untsumua tusagkesh wainak chicha nunitaig, iina muunjig 'esetjam diigsaipa yaum majushmamume' tuajame, nunak yau baikúamaume taku tiuwai
Untsu, yawa aintui tusagkesh tutaig 'esétja antukta wegá yawayi kuntinun aintui tabau' tiuwai, nunak yawá aták apusa kuntin maa yuwatnun waimatkati tusa
Tuja, uchi uwag tepes, ya untsumua, ya butua tusagkesh tutaig 'aanin antukta tatsuji yaum majushmamume tiuwai'
Muun besemak umakug nigkik uwagchauwai, nunak tikish muun waimaku kajá atínaajuituja, nuigtushkam beseemakun amakug aaknum tantattak tuwí numi kampujam wajawa nuwi aag awajus chichajak. Baikua pinigkai uwajam amukum nunu jukim numi tukuta ewettsuk, nuniakum
besejan ajapeajai, amina besejamiagme nuna amajaitusá numi tukuaku tsaiká ajaptaya nunika ukuaku aaknum wayaa nuwi tepetia tuajame
Muuntak tiuwai baikua uwaja sakapajaish neje waamak yuchatia, nunisaik katsujam aina dushakam yuchatia, nunu ijagmashkuik kantaushmatia pujusmintik tau asa shiig ijagmitká wajakui
Tuja, jiínum tuújin niimkuishkam kashik tsawá aniakui jegáshik egketuu wajakui wamak maak nimti tau asa
Muun baikuan akagtakug aatus ijagmak akagtuu wajakui, nunuimaatiksa aaja iniibau asa uchi aina duka waimaki tsakainakchicham antugtai, wajiu, ajaantusa diimain, tsakaa wajaku ainawai
Ijagmatuamu
{ Nuwajai tsaniishtai
{ Yujumak yuchatai
{ Uwaja yama sakapamuik neje yuchatai
Muún unuimatan ujapakmau aidau
{ Iina muunjig tiuwai ijagmaku wekaegaitkuik uumkaikesh yuchatia besematia tiuwa
{ Baikua kupiakui numi awati diyajin dukee akaegak iyajuk juchatia besematia tiuwai
{ Baikuami tuujin niimkuik kashikmasa tsawamunum jegashik aya nunu juki jiinum egketia waamak shig niimtasa tuajame
{ Baikuan baikuamiuk shig dekagtsukek tuumpik kutaptinuk suchatia pujushminuk kantausha tiuwa
{ Baikuamkuik tsapaik umushtaya muun wegajin ampugnu punchumiuwa iman jiintuja tiuwai
Yamajam chicham aidau
Baikua
Ajak waimaktasa umutai
Waimamu
Ajutpa senchiji juwamu
Wega
Yaunchumuun
Punchúumiu
Ampugnum iyag bukamkaju egketa nunu
Iwagmamtai
iina muunji yapagmamtai aidau
Tawas
Tentem piigsha ujejai najanamu
Atsejutai
Akiitai
Piigsha sukiti ijumja najanamu
Kuisnum nenatai
Tentem
Kugkuki tagkiji etsentska baseja tenteaja jega atsejutai najanamu
Sukiti
Pigsha numpijin uje kapantu ajanunu
Bikua augmatbau
Yamai dekaámi ikamia kuntin bikua tawa nunú pachisa: Iína nugkeg shiíg muúntai ayawai kuntin yutai yuchatai antsag ayawai kuntin yukagtin nuigtú esajatin aidau nunin asamtai ikam wekaekuik kuitamamsa wetaiya tusa iína muúnji jintinjamauwai
Nuna tusa jintinjakuish uchitik antushtaiyá tuja muúntak dekaskea nuna tujamaig nunin asamtai ikam wekaekuish shiíg emamkesa kuitamamsa wekaetaiya, nunitsuk wauwaugtaik wekaekamaik umimtaiya tusa muún tujamiuwai
Kuntin bikua tawa duka pujuwai ikam, kashi yutaijin egak wekaenai niímeg kapantakui kuji tsakata annai shiíg tujutjutu wajaknai, kakajus wainchtia tuja nanchik wajasui, jiísh tentesh wajaknai numpa emkemjukmauwa nuninai jií ejapchijin wainak kuntiná aánnai tujash bikuak ishamtaiyai
Kashi wekae wekaekawa tsawak daéknum nemaá kanak detawai tujash shiíg apija disá tsajauwa imanum nemás kanawai, kakajus dekachutik wainmaitsui kuntin bikua tawa duka
Tuja iína muúnji takatá ipáma takak yujakmá wainkajui ikam daeknun detaun wainak kuitamas ashishmatus shiíg emamkemas tsupik mauwai
Tuja dekaámi awai jimág bikua, ikam wekaesa chichajin bikua aijá nunak tajimak bikua tiuwai nunú aigkamtaig jachatia aták tajimak atinú iwaitak tiuwai
Tuja tikish bikua awai ishamain nunú ikam wekaesa chichajin nuniashkush dushiajin aigkamtaig iwashtaiya numpa iyaká jataiyá tiuwai, tusa iína muúnji ishamas disui, nunuka ayawai ikam kakajus wainchatia pachiashbau ikam wekaekamá waintaya
Yamai dekaámi muúntak ikam wekaekun dushitnash dushigchauwai senchi untsumkash chichatchauwai ashishmataik chichas wekaesauwai
Nunak taku tiuwai uchití imatú wekaejin pujushmintinak pasun aigkamtai iwashtaiya tusa tiuwai, nuigtush imatú wekaekuik kakajus kuntinush igkushtai tusa tau asa muúntak ashishmas chichas wekaesauwai ikam wekaekug
Kuntin ishaámainuk imá bikuakechui kuashtai, ikam yawa, untucham, bukea, tsejeau, pumpuk, wakiam au aina nunú ishamain kuashat ayawai nunin asamtai muútak kanak atushat wekaegai untsumtaish, aikchauwai nunak shaám tiuwai
Nuna shaám shina nuna ayaákug yuwam amainai nunin asamtai muúntak takamtak wekaesauwai
Nunú kuntin ishamain aina nuwi pachitkawai bikua auk shiíg pachiashbau waintaiyá ikam dupakunum wekaekamá, ashi muún aidau wainainatsui wagkí tusa tamaunum kuntin dupakunum kakajus wainmainchaunum pujau asamtai anentaimja diyashkuik wainmaitsui wekaekamá nugkaush detau waintaya tusa tuwajame
Yamaiya juwig pegke wainnatsui kuntin bikua tusa taji duka, wainchauti wainkaik yaki kuntinú maásh nenakme tusa tumainai, niímek kuji tsakatá nimeéga nunin asamtai wainchautik yaki kuji maásh denakme tusa tumainai
Nunin asamtai iína muúnji chichakug ikam wekaekuik wainka chichakí, dushikí, wekaechatia bikua aigkamtai pujushmintik iwashtaiyá tusa nuna chichaman ukugtamkiuwai
Ijagmatuamu
Muún bikua wainkattak ijagmatuamuk atsawai tusa tuwajame
Muún unuimatan ujapakmau aidau
{ Muún chichák uchitá ikam wekaesaik wainka untsumá wekaechatia bikua aigkamtai iwashtaiyá tusa tiuwai
{ Bikuak pujuwai ikam shiíg dupakunum
{ Uchitá bikua wainchautik yaki kuntinun maásh nenakmé tumainai jakaujai betek detawai ikam daéknum
{ Bikuak kuntin kuji tsakatá nimeéga annai
Yamajam chicham aidau
Ashismas
(Ashismasa) Nunak dipas chichamun tawai
Mina apág ikam wekaegas ashismas chichawai
Emamkes
(Emamkesa) Nunak kuitamas nuniashkush dipásam taku tawai
Mina saíg ikam wekaegak emamkes wekaewai
Wauwaugtaik
(Wasuwasugkamtaik) Nunak wasuwasugkamtaik wekaemaun tawai
Mina yatsúg ikam wekaegak wauwaugtaik wekaewai
Bikua
(Pasun) Nunak bikua aigkamtai numpa iyáka jataiyá tiuwai
Mina yatsúg ikam wekaegún bikua aikam numpá iyák wamak jakae time
Inák juwaamu
Yamai dekaámi iína muúnji wajuk inakun jukuitá nunú pachisa: Iína muúnjin wainak tsawantaik inaknak juúkchauwai tsawanta dekau asa ikam wekaegak wegak inák nejekampash waja nuna disá ukuawai, nunik aták wekaegak wekamá Wainui inák senchi kakegun, dutika jegá taá niína nuwejai chichaman jintiag kintamak yujumkan jiya, nuigtu umutain juki uminas kintamjauwai
Nuniak muúntak ipaáwai niína sain nuniashkush niína kumpajin, dutikam nuna nuweshkam antsan uminak kintamjauwai nuniak ipakun kakut kupik niína chagkinjin egkea juwawai nunik ikam tsawau tsawak jiínui
Muúnta nuweg shiíg emémen yujumkan jiká umumainun jukí shiíg wakekegat tajimat uyuúniuwai niína aishí inakú juwak wetai
Yamai dekaámi yujag inák taji nunuká ikam mujá ayawai, namaká uwetak atsawai nunin asamtai iína muúnji inákun juwak wegakun ajumag táchui atushat asamtai kintamkug niína aákjin kanag tauwai iínakun jukaá
Nainnum waka wega wegakua jegawai inák ijunmaunum nunik inakú wajautin diyawai kakekaush atsuash tusa diyam kampatumak kakekaunak jukí chagkinum egkea apujui
Nunik muún wajas diyawai kuashtash nejeká tusa tujash wajutash wajumainchau kampujam ataig chagkinan juki inák nejek waja nuna wajautin chagkinai awantug apakui tsamak kakegak makishkish apintsuk kakekatí tusa aikauwai
Nunik tikish inák yantamchijin wajaun jegantá diyam nejek eme wajasmataig muún diyawai inakú numijish kampugmashit tusa nunikmá tsejeg ataig ipak jukimun ashi niná iyashin shaukasua yakamawai kapa wajas inakun wajawai nunak aniawai inák tsamag nuniashkush chamig ai tusa, dutika muún inakun wajuk pegajá akaké wajakui, nunik akakekmatai nuwa ditajai yujá nunú wekaetus yajuak utuamui, dutik iína munjin inaknak juúkui
Nunik wajupak yujawa betekush akanak juwak shiíg tsamakunak akanak batsawai dukúg yujumak jiyámun takus yujá nujai yuwatnun
Iína muúnjin inák wajau wainkag kajimattsui duka yaá muúta wainkae nudau wegawai, shiíg ipantug ukuawai tikish aents anagmawai tau asa
Inakuk shiíg wagki yujag yainkai iman asamtai iína muúnjin shiíg kuitamkauwai
Antsan nuwa ejamtinush inaknak senchi yayawai pegkeg asamtai, tuja untsu nuwa ejamtin inák tsamagmatai yuwak inakú kuishchijin yumaitsui tiuwai ¿Wagkag yumainchauwaitá
Tusa tamaunum uchi akinak kuikuishik akinmain asamtai muún aátus tiuwai
Tuja iína muúnji inakú kuashat juúk itawai jegá nunik niína patayin ajampeak niínu ampinna nunak ichinkanum chimpia shiíg epeg yakií ekenui tsamakmatai yuwatatus
Tuja inak tsamakmataig dukujuk shiíg yujumak papuú disá jiyawai dutika najukmatai ichinkan akakí muún makimakichik uchijin tinamui yuwatnume tusa, dutika susam uchi inakú dakak niína uwejin tii yuwawai, dutika yuwak inakú saepchijinak shiíg ijumag atushat ajapeawai kagak tsumainu mejeau asamtai
Muún chichák tiuwai inakú saepé wainka jiínum ajushtaiya inák nejeak majuegá tusa uchinak shiíg jintintuamu asa inakú yuwakush saepenak kuitamak ajapauwai, tuja jigkajinak wainkag utsagchauwai yama ajanum dukúg ajakmakui nuniak niína nawanjin nawanju inakú jigkaichiji ajaktá aták tikish inakú yuinakui yaí wekaegim tusa aja tugkitken kuashat ajakui aták atsumkas yuwamig tusa
Dutika ajakmauk aja asauk wetai inák muún waig nejekmatai atsumkas muútak pujusui
Yamai dekaámi wají kuntiná inák nejekmataish kautua nunú, yuwawai kashai, kayuk nunitai muún kuntinú dakak mauwai nunin asa yujag inák wajataig iína muúnjin kuitamkauwai yujag atsumtai asamtai
Ijagmatuamu
Inák juúktatku weaku ijagmatuamuk atsawai
Muún unuimatan ujapakmau aidau
{ Inák ashi kakekati tusa takuik chagkinai awatjá ukutia tiuwai iína muúnji
{ Inák juúktasa wegakuik ipak ukushtaiya ipakmamja wajutai asamtai, dutiktsuk wajukmak inák chamig amain asamtai
{ Muún inaku juúk jegá itá yuwakug saepen atushat ajapeawai wagki nunú saepé kagak senchi tsumainun mejeau asamtai
{ Muún yakií wachauk inák nejekmataish juúk yuwachui dakawai kekegun yuwatatus
{ Nuwa ejamtinun tiuwai inák yuwakmesh nawanju inakú kuishí yuwawaipa uchi akinak kuwish wajasu akinawai tiuwai
{ Inák juká jegá itaish wainka pataja ukushtaiya shiíg ichinkanum chimpia epejá ukutia
Yamajam chicham aidau
Kakut
Tusa tawa nunak yujag jimaipituk dakámun tawai
Mina dukúg yujagken kakut dakakme
Wakekegat
Shiíg aneas wekaega nuna tawai
Mina ubág inák juwamunum shiíg wakekegat wekaewai
Tii
(Tiwis) Inakun yuwak uwejin tiwis yuwamun tawai
Mina apág inakun yuwak uwechiji tii yuwa nuna tawai
Atsumkas
(Waitkas) Yujág ajamuk iína muúnjin atsumkas pujawai
Mina apág yujagken ajakú asa atsumkas yuwawai
Kagák
Nunak tawai inakú saepé kagák mejéga tusa tawai
Mina apág inakú saepe ijumjamu kagák senchi mejeawai
Muun íkam kuitamkamu
Jutii muunji ikam kuitaamkamu pachisa augmatbau dekaami
Yaunchuk muun aajaku aina duka shiig muuntan ikamnak ajaantus dii wajaku ainawai ashí dita atsumamuji aidaunash awíyan juki umigmamá wajakaju asag
Nunisag kuitaamtanash shiig kuitamá wajakaju ainawai tutitag awajam wii atsumamun sujuschai tau asa
Muun ikam wekaegak wegakug, wajina wakemkatatus jiinua nunak mamikmas makichik anentaiyaik jiina wajakui
Nuniu asa tikish wajíi dutikmain aidau igkuakush nunak uyumattsagkesh diischauwai, wainkan atsumchatin ayaitkun ikama tutitag awaakaig tau asa
Muun nii atsumamuji aidaun ikám jukitatus wegakush, numi muun nuuniashkush tsakat, aina nunakesh tsatsut awatkiigkes wekaegaa wajakchauwai, nunisag uchiji tsakat aina nunash jintintak, numi aina juka wainka tsatsumkijik yujashtaiya, nuna nunii wekaena duka aents pujushmin akatmamak nuní wekayin tibau asamtai
Tuja, muun ikam jiinki ajak waimatai
Datem, tsaag, Baikua, yáji aina nuna utak jiinkug nuwejai tsaniitsuk yujumkanakesh yujutsuk shiig ijagmatua jiinaa wajakui ajaka senchijin emegkaatkaig tau asa
Untsu muun yají jukitatus jegantaag chichagkauwai nuniak; wait aneasam iwaitukta atsumakun minitjame tusa segá juwakush jukiuwai
Dutiksaag, Entsa aina nunashkam dita wakegamunak takaschaju ainawai, imá senchi akasmatus diinau asa, bika aidaukesh utsanmainchau sujimas kuitamá wajaku ainawai
shiig pegkejan uwag batsatu asa, nuwigtuushkam tsajugkush, mamayak aidau atais nuwiyayan yuwa pujuidau asa
Jutii muunji aajaku aina juka, ikam numigkamun wainkaash minau atí tusaagkesh anagmag ukuu wajakchauwai ayatak, wakeejus diis wajastii tusa eme anentus idaiyá wajakajui waagki, nuwiyan káap aidaunash tsujiag júki nii atsumamuji aidaunash umigmaa wajaku asa
Iina muunjig ajak tsuwaamatai wegaantu, nuwigtu numi, entsa, kuntin, namak aina nunak, shiig kuitamas ajaantus diis batamsau ainawai, nuniinak ikamnak emestanakesh emestsuk imatiksag kuitaamkajui
Aatus jutii muunjig ikámia ajak, kuntin, Entsa, aidaunak shiig kuitaamak ajaantus dii wajaku aina nunin aig, yabai muun aina juka ikám jiinainakush
numi wajau wainkush ajaantutsuk tsatsut awatkiag yujainawai, nuwigtuushkam ajátnas ímatiksag aják amuinawai nuniinak ashí ikamia kuntin pishak aina nunak uwakek kakajus egamká yumainchau emakaaje
Dutiksag entsa pegkeg uwaja batsamaa wajakmauwa nunashkam yamaik jíju ijakmamin aina nuna, nuwigtuu wajii kuwijaa utsaanin aina nunu aidaunaskea yajuak entsá ukatua kakajus kajintsá umumainchau awajus emainak ditak jatá jujutmamkiag wake besemjan jinuinawai, ikáman ajaantus diischaju asag
Iina muunji pujutan jintinjama ukugmakiu aig, kuashat aents aidauti dewajá batsamsa jutsu imá pegkejaitai tusa tikichi pujutii jikamjusa batsatku
iina ikamjig amuka weenaji, nuniaku pegkeg dase mayati pujuu wajakmaush nuniasji, nunisaik pegkeg entsa uwaja pujuu wajakmash dushakam nuniinasji ashí ikamiag emeska weedau asa
Ashí iinia aidautik, jutii ikámji emeska emakuik pujut wake besemjanum jegantatji nuniu asa, yamai nagkamsa jutii ikamjig shiig kuitaamkau amainai nuniaku ikamia ajak aina dusha ajakmaki weenaku, entsa aina dusahkam shiig chichamjuka kuitaamka emeemen pegkeg uwaja batsaamain ainaji
Muún unuimatan ujapakmau aidau
{ Muun chichak, uchita ikám jiinki wekaekujik numi wajaina duka awatchatia, nunak aents pujushmin nuniiya tiuwai
{ Ajak iwaikagtin aidau jukitasa ikám wegakuik nuwajai tsaniitsuk wejutia, nunikchamak ajaka senchiji megkaega nunik iwaigkagtusa tasa
Yamajam chicham aidau
Akasmatut
Antias diisainum tusa sujimsá pujámu
Iwáikagtin
Ajak uwaja tepesjin júniktinaitme tusa idaktuja nunu
Jíju
Ashii wajii nugkaa tepes ijakmamin aina nunu
Yamai dekaami wajuk iina muunjish datemnash umu wajakuita wajina nuigtush ijagmauwaita nunu pachisa
Iina muunjig yamai uchiti papi augjai tusa ayatak jegag batsatag anii wajakchauwai nuigtushkam yamai uchik papin augchaushkam imasenchi jega pujuinawai tujash iina munjig uchijinak aikag jegag wainkag batsaschauwai
Nunin asa dateman ekenag amuu wajakui waimaktinme tusa
Iina muunjig dateman ekenkattakug tsawantan mamikia jinkiuwai dateman ekenkattakug nunik yujumkan yutsuk tuumpin sawichin uwag jiinki aakeen jeganta ashi tsetsen juká shiig ipantug nuwi jiin tsupia chipuman dakaja umii wajakui nuna umika nuwi shigki katsuajun juki esagman wegkagkatun pinig ekemainun dakaka shig base bases juki aaknum ejega numin tsupik ajintug shigki yantamainchau ichichik umi wajakui nuna ashi umik idaya datetan sutuji patagtinnashkam papaa umiwajakui wajupa uwag weakug waimakat nuna dekatatusa nuna umika idaya pinig uchuchiji najanka dukuji umikbaun datem umaku takastinun
nijaka ichinkanashkam takashtain juki iwaka nija nijas umiwajakui nuna ashi umik ukuak datem nina ajamujigkesh ataig nuniashkush tuwi datem wajaun wainkae nuwi wajuka wii juwajame minash iwaitkata tusa aujus tsupig juu wajakui, tsupiakug kuntuwen dekapa tsupi wajakui, chigkunin nagkama eweg eketka awi dekapa tsupii wajakui dutika nuna tsupig juki niina aakjiin dateman ekenkatnun umika ukuki nuwi ejegawajakui ayamtai najanamunum, nuwi juki ejega numin katsugman diisa tsupik juki shiig temashmag pujusa dekee wajakui dutika ashi dekeag umika duka aituk nuwi ijumag idayak yumin ichinkanun jimaituk ekenak nuwi chipiiwajakui datem dekeagbaun, nuna dutika ashi chimpia ukuwa wajakui nuniak yama ekenak pujusa tuntuin awatu wajakui, tujash yama ekenkaag tuntuina dukapek awatchauwai ayatak tugtug tugtu tugke tugket awati idaya wajakui nunitai muun tuntui antak tiuwai yama yama ekenkae tusa deka wajakui, nunik ekenak kuwa antai yumin aankuashat yajatuu wajakui nuniak awatu wajakui tuntuin iba ibatikakua etsa tajima antai nuni dukap awatiuwa nunita ukuwai tusa deka wajakui iba ibatikakua
yuminak yajatu pujuwajakui shig datema senchiji jinjati nuniak yapau wajastitusa duti dutikakua etsa tega aniai tuntuin awatu wajakui nunia mijattsuk patatkau patatkau awattai umike umike tusa muun sutu umak pujaushkam iish ijutjukmi tusa muun aidau jega pujaushka payagkun juwaku weju wajaku ainawa nunitai dekas dateman ukuguk wamkek umu wajakchauwa tuntuinak pata patatkau awatu wajakui nuniak pinigka uchuchiji aina nuwi shikija sigki wegkagman patai jigkauwa nuwi pinigkan ekenag ejega wajakui nunia muunkesh ijutkatatus minau jegak wisha wisha minajai ijutkatasan tutai tata tata taku uwagta tusa tama pinignum yajaka pekaimua nunui nagkama sukutnunak umpuasag umpuasag umu wajakui, nunu ekenjamua nunak ashi uwaju nuniak tuwi imik achiawa nuwi imak ukukishka patasag umu wajakui nuniak tu kantama wajakui: 'tsau tsau tsau,tsau tsau tsau mina muunjun amu wajakun kannutjatja, chai chai chaii chai chai chai nuwa nimtinchin kanunjatja, shauk patakugtinun kanutjatja, chimpuigtinun kanutjatja, intash wajaknu kanutjatja' waja wajakui nuniak shig nampeka waketu wajakui nunikag ina muunjig
ijutak jegauk jeenig waketu wajakchauwai nina ayamtai aak umikbaunum wee wajakui nunik wegak nuna atsaneak tuu wajakui tea tea, cha cha cha waja wajakui iba ibatkawa payagkun ushujus nina ayamtaijin jega wajakui nuwi tepesa nii waimaktinuk waima wajakui nuiashkushakam jinta wekamagkesh waima wajakui untsu waimashkug nuwi tepes sakapag waketu wajakui jeenig. Nuniai dekas nii dateman ekenaduka ashi uwajagmatai nuwi niishkam yajak ejegak umu wajakui nunik niishkam antsah kantama wajakui nunik nuwi nii imiki pujajamak iyak ajapa ataktu uwag aaken waya tepe wajakui nunik waima wajakui untsu nii wamak waimakchatnuk waimaskeshkam sakapa wajakui. Aaknum jegantasa wegajin ajutpakesh chichagtau wainkuik aan chichatpachumes tuwekaeme takuik payagkui paat awantaya dutikam ajutpachuk bashit megkaega tuajame wainak datema nampejish tsanujata nuniau asamtai aiktaya tuajame untsu nunu tusa awatjin ajutpak patii najaneak chichagtuwa iwaitak tuajame, antsag iina muunjig tiuwai ajutap iwaitak amish, pumpuk etsa chikiwi, aina nunu iwaintak chichagtakuig
antujuk pujushtaya jimaituk tsujitia nuniaku aanchichatpachumesh takuik payagkui awattaya tuajame, nunu dutikashmak chicha chichagtakua besejata tuajame, antsag aakji pujaushkam tiuwai
Nunik nuwi aaknum pujusag sakapag baikua sutujin ashija numi papaamunum pataja ukuki jeen waketu wajakui nunik jeen jegashkam tutupnik yujumkanak yuu wajakchauwai tuumpin sawish tuwimjuam nuna umu wajakui, ijagma nagkaemak duwi yama yujumkanak yuwauwai
Iina muunjig tiuwai, tsaag uwagtasa wekaegutish dateman umika tuntuin awatu antakuik iishkam ijagmaka wekaegu asa ijuttaya tiuwai tujash dita weantu wainitai aina nunu ekenkui ijuttaya tuajame
Datem ekenku wekaegutik waimashkuik nuwigkik bakishkia ekenkaik nagkaanchatia ekena pujutia nuniaku datema sutuji wajupa pataja wegaknuk waimaktag tusa pataja ematia tuajame, dutik iina muunjig datemnak ekena wajaku ainawai nunik waimak puju wajakui nuigtushkam jamamtuchu pujusajui
Ijagmatuamu
{ Yujumak yutsuk jiintaya
{ Nuwajai tsaniishtaya
Muún unuimatan ujapakmau aidau
{ Muuntak tiuwai datem ekenkatasa jiinkuik yujumak ijagma jintaya nuniashkuik besematia tiuwai
{ Datem dekeaku pujakuik shig temashmaja pujusa dekeetia intash egkemamta datem wakanin mantugtuwa tiuwai
{ Datem uwaja jinta weajin wainak ajunpa anin chichagtakui payagkai awattayanuniaku aan chichatpachumesh tutaya tachamag wainkash dateman nampeeji tsanujata tiuwa
{ Datema sutujig wainkaik nagkimkaik ukushtaya ajutap waamak iwaitsa tiuwai
{ Datem umakuik payag jutsukek umushtaya tiuwa
Yamajam chicham aidau
Datem
Daek yapau waimaktasa umutai
Payag
Shuwiya numiji datem umaku nampeka ushuujuatin tsupika najanamu
Shigki
Tuntuama numiji katsuaju
Ajutap
Iwainkagtin senchin sukagti
Ushuujutai
Numi tsupikbau iyajaig tusa ushujutai
Tuùm
Mama tsaika inagka tuwimamu
Tuntui
Shimut awaja awattai najanamu
Tsegasai maut
Dekaami iina muunjish wajuk tsegasaish maash yuwauwaita nuigtush wajina ijagmatu wajakuita nunu dekaami
Iina muunjig yaushkek akaju atsu wajakua duwik kuntin chigki ainaunak tsegasai uumnum egkeka tukuu maa yuwajaku ainawai
Iina muunjig tsegasai tukumuun yuwakug shiig ijagmatua yuwauwai nunu ijagmatuamu aina nunak yuwachui ween, ashi yumintsak aiana nununak yuwachui antsag yuminashkam uwagchauwai
Tujash jimag tsegasan takasui: tsegas najamin, tsegas akajuutak. Tsegas najamin tiuwa nunujaig tukumuk chigki, kuntin aina duka iwajá jatsa tuajame nunin asamtai tsegas najamnai tuku maamunak uchinak ayujachui ayugkushakam uchi muumpaju ijagmatai aina nuna ijagmamainun ayujauwai, nunu uchi ayujamak ijagmakchamtaig tsegas najamna nunu najawe megkaega tau asa uchinak ijagmitkauwai antsag ijujatin aina nunashkam yuwachui kuchinash, atash weganta nunak yuju wajakchauwai nunu ijagmatuashmak tsegas mamuuwa nunik besega tau asa. Tujash yumintsak ainaun weenashkam yuwauwa dunak
yuwauwai tsegas akajutak tuajama nunujai tuku maamun yuwa yuu wajakui
Akajutak tawa nujaig kuntinnak tukug maachui wagkapa kuntinnak tsegas akajutkak kuwachu asamtai untsu chigki aina nuna tukuu wajakui tujash waamkek jaawajakchauwai tukum wekaetaig pataetus diyam jakamtai juwajakui juwashkush jukichui atushat wemataig
Tsegasnak iina muunjig ichinkauchin uchuchijin nuwen najatjuata tusa tima najatua nuwi epeja jiuchinum nenas kuitamkauwai nuniak akanak akajutkanash egkea nenasui dutikau asa mamikis juki takasui, tsegas dukap nemas bikajamtaig yumugkun egketua uchimattakug ijagma taka wajakui nuna takasashkam tukumun yuwa ijagmamaina nujai betek ijagmauwai
Iina muunjig tsegasai maa yuwakug ijagmas yuwauwai nuniak shig kuitamkauwai nujai maa yuwau asa
Ijagmatuamu
{ Yumintsak yuchatai
{ Ijujatin aina dushakam yuchatai
{ Wee yuchatai
{ Kuchi yuchatai
{ Yumi umushtai
Muún unuimatan ujapakmau aidau
{ Muuntak tiuwai tsegas najamnai tuku maamuk uchi ijagmamainchau aina annuk ayugchatia tuajame, ijagmatuashmak tsegasan najawe megkaega nunikmatai tukuamash jatsa tau asa
{ Tsegas najamnai maamu yuwakuik weejaig ayakaik yuchatia tsegas mamuwa tuajame
{ Tsegas bikajamtai uchimattakuik ijagma uchimtaya nunikaik nunu takasaishkam ijagmatia tuajame
{ Tsegasai tukumu yuwa ijagmat pujuig takui akantsa akajutag ematia tuajame
Yamajam chicham aidau
Tsegas
Jatai yapau ainau najanamu
Ijagmat
Wakemjai tusa yuwashbau
Tsegas akajutak
Jatai ainau najanamu ujumak senchiji ajau ijagtushtai
Chigki
Kuntin nanaptin apu ainau
Dukap
Kuwashat
Iinia pegak pegakmakbau
Yamai dekaámi iína muúnji wajuk pegakan pegakmak pujusuita nunú pachisa: Muún pegaká pegakmaktatkun ikam wekaegak wainui tuwig ayawa tintuk nuniashkush kugkuk katsuaju nuná jegajua shiíg ipantug wajas diyáwai tuwig numi chuúgmaush tsejegkush wajawá tusa nunik wainak tagket tsupik nií wajupá esagmakita nuna dekapmama tsupiawai
Nuna numi tsupikú asa yama tsupiawai tintukí duken nunik tagkijin chiut etsentseawai nunik numi nií dekapmamua nuna juki nujai dekapá tsupig ijumui tatagkasua
Nunik tikish nuna yantamen tintuk wajattaman nunash jegajua nunash shiíg kuwamatug wajas nunashkam tsupig tseut etsentseg nií numi dekapmama tsupikmaun juki nujai dekapma tsupik batsasui
Dutiká kuashat wajasmatai shiíg pegajá ijumag chú daekan makichik atsujá kaét jigkaá jegá waketak yanaki itá etsa sukuati tusa tintuk ujakbaun
batsasui, dutika sukuamtaish aták dapampak ukuawai dutikam shiíg tantamtuk pegkeg weawai
Nunikmatai muún kuchichin juki numinum ekeémas makimakichik tsentsakan juki tsentsak ujagmauwa nuna tagkichiji pujusama nuna kesag utsantui dutikam chuwin wegawai tsentsak
Nuna dutika pempenak tsentsaka wajautichijia nuna shiíg akugkus wagajú jiínki tusa kuitamak umikui
Dutiká tsentsaknak atug ukuak káapin juki shiíg pakag etsentseawai esajam wajaknun dutika kuchiín juki kuitamas basejá ijumag, nagkamui tsentsak jeétan dutika shiíg wegkagman kaekasua jegaá ejapenish jegaá inagnak nunash kaekasua jegaáwai
Imaátika umik tsentsak jegaámun ukuak muún ikam jinkiuwai numi katsugman tsupiktatus, pegak minantuatnun, dutika nuna tsupik ukuak kuúntan egaáwai, nuniashkush egaáwai kupat katsuajun egaká wajautin tsupik ipaksumak dakaáwai dutika shiíg baseg etsaká batsak pegakmaku papatnun esagman tsupig nunash shiíg sakutín utsantuk kaét jigkaá yanaki itauwai
Nuna ikaunmá pegak pegakmaktasa mamikiamunum pegak minantuatnun juki aepes pegak papatnun patai diyawai dutika nuwi mamikiawai waá taitnun dutika waán iniínit tai ukuak shigki ajiatnu nayaáwai dutika ajia shiíg numí juki takekasua ijuawai dutika ashi ijug wewe buchitmainchau emawai dutika káap etsesjamun juki shigki dayagmaunum jigkak ukuawai dutika numi chujam tsupika aepsamua nuna shiíg numin shiígkijai apatuk kaekasua jigkawai ashi jigkag pempenanak pegak papatnun pajat patai ikakantush patág káapi juki shiíg kaekasua jigkawai tikish yantamenash aiksag jigká wewe emawai dutika tsentsak wegkajam jegaámun jukí pajat patáwai dutikam pegak pegkeg bichamchat tepesá ayamain wegawai
Nuna pegakmak nuwi tagkamach tawa nunak aputawai wawa saepé pakai jukí shiíg etsanu aepsam nanaja nuna shiíg dakuek pegaká esantí diís tsupik aputawai pegaká tuntupen aiksan aputawai chaiknumash dutika pegak pegakmakmau asa muúnta pegakjin suwe bichamchatui uchitik ibaunum tepesa ayamtaiyame iína apachji pegakjin
Nuna dutika ukuak patach tawa nuna aputawai dekatkauk tsupiawai jimag chinapin nunik pegak pegakmaká apusamua nunui dawe aeptaiya awi mamikis chinapin ajía numi katsugman tsupik minawai pegaká wegkantin mamikis, dutika nuna waápken jií kapaji tsupiamu batsatun juki chigkimin aputus ikapawai nunú tutáya tagkamach, iína muúnjin aátus pegakmak patachin patashma nuwi nawe minaá kanuú wajakui, nunak jií ikapagmauwa nunú tsetseknak suwatsui iína muúnji kananunak
Muún ikam kuntinun egamak weé taá ayamkush nawen patachnum patas ayamsauwai, nunik kashi kiítai kanakush antság kanajui nunin asa iína muúnjig jiínak ikagnakchauwai machik asa asa tuwig shintawa nuniak aták chigkimí tsutsutuk ukuawai jií kajinkai tusa, nunik muún tsawak wamak nuwenak ishintajui nuwaichi tsawawai tusa tama dukúg shintág yujumkan jiyáa ajamsauwai nina aishin
Iína muúnjin tsetsekaik waittsachui jií shiíg anamaá pujusui nuniak nawenak kashi kashinig sukuak pegkeg jamamtuchu batsamsauwai tsetsek achikchamu, tuja muúnta naweg katsujam tata jagkish kakajus besemainchau asa ikam wekaekush senchi tupikakiuwai
Muún aátus pegakan pegakmak pujusui yamaik nuninun pegakmak pujauk atsawai ií batsatkamunmag
Ijagmatuamu
Pegak pegakmaktasa ijagmatuamuk atsawai tusa tiuwai iína muúnji waimaku jintá tepesú aina nunú tawai
Muún unuimatan ujapakmau aidau
{ Muún tiuwai Uchitá muúta pegakjin tepeshtaiya tiuwai
{ Pegak jegaákuik wainak daekai jeéshtaiya, káap katsuaju disaá jeétia tiuwai
{ Pegak najankuik tsentsak juwakuik tintuk ujaká, nuniashkuish jutaya kukkuk wajau ujaká dutikaku shiíg basejá jutaiya tiuwai
{ Iína muúnji pegakan pegakmakag aputawai tagkamachin tsetsek kashi waitkagsai tau asa
{ Uchitá muún pegakmakag tuké apujui patash tawa nuna niína kagkajin mai patas kanagtin asa tujash yamaik atsawai patashma kanamuk
{ Tsentsak ujajá jegá itaik tsentsaká wajautichijia nunú shijush akugkuasa tsupitía tiuwai
Yamajam chicham aidauk
Tagkiji
Tawa nunak tintukí duke tagkiji ujaká juamua nuna tawai
Mina saig kugkukí tagkijin ujak itaáme
Chiut
Tsentsaká ujak ichia nuna tawai
Mina apág tsentsaká uják chiut etseskame
Kuwámatug
Ipantug taku tawai
Mina apág tintuk wajattaman shiíg kuwámatug ukukme
Atsuja
Daék tsujigká juwamua nuna tawai
Wií káapi atsujuan kuashat itaámjai
Dapampak
Tsentsak utuakmaun akanag etsanum anánuna tawai
Mina yatsúg tsentsaká anák dapampak anáwai
Tsentsak
Pegak pegakmáktin tsentsak ujaká juwa nuna tawai
Mina apág tsentsakan kuashat jukí itáme
Tagkamash
Muún pegakan pegakmak wawa saepé ujaká ujujamun pegaká tugkitken ejaá suwe emá pujawai
Mina apág pegakan pegakmak tagkamashin aputus´pegkeg emáme
Patash
Pegaká pegakmak dawe nugkanchijin numi minás nuwi kagkajin patasá kanawai
Mina apág patachin najaname
Muún katsumkagtukbau
Yamai dekaámi iína muúnji wajuk katsumkagtukuita nunú pachisa: Iínitik muún batsumsauwa nunuka augmattsa diyámak nuwa ikakamak magkagtú wajakui nagkí juki, aents ikam tupikakmataish iína muúnjin nagki juki pataetuk wajuk tupikakne nuní wekaetus mauwai
Nunin asa duikik muúnta nuwen ajantsa diísmauwaii, imátika muún wajiu nuwe shiíg akasek apusamush uumák takamsauwai wají pegkegchauwa nuna nunitai muún magkagtú wajakui
Yamaipat kistian iína nugken kaunak itau ainawai wají wainchatai aidaun bachit, kuchí, aina nuna, muúntak shiíg kuchínak etsaká ikám wekaegak takus wekaesauwai kuntinú maák shiíg akaágtatus dutikauwai
Dutiká kuchín shiíg etsaká wekaegú asamtai wají muúnnauk achigchatia tusa tuwajame
Pujut pachisa diyamák iína muúnji utugchatjin makimakichik ajusui nuniamunum muún pachiashbau nuwé utugchatji dekaásh pachikchauwai, nií ejetatau asa nunik pachiashbau nina yachigkesh yatsuju chichaman dekajai tusa ujakmash yamaikik dewatuk kajekchauwai nií ejetatau asa nuní pujamun pachiashbau ajanum apatuk wainkag iína muúnjin apatuk akajui mauwai. Nunik muún chichák waimakchautik nuwajuik maumaitsa tiuwa. Tuja utugchatá dekág chichaman initkag umiawai nuniak yatsauju achigtuktajum katsumkatjai tusa timatai muún ekagmakua nuna kumpají nií emtuk jeajua aujak pujai tikish muún ipamu aidau tseken jegá wayak tapik achik emetuamtai muún ikakamua nunú tseken wayak tapit achik aentsu buuken tapit achika jimagchikia awatiuwai kuchiyai, dutikamtai muún katsumkamua nuna patayí make make tusa tutai akupkau ainawai. Nunik pempenak nuwanash
tapit achik nunashkam aiksan katsumak ukukmatai nuwa patayí tsuwajui, augmatbau tawai nuwa pegkegchau takamta unuimajuk nunú katsumkamua nunú esamtsaig aták patakash pujusui, tujash iína muúnji shiíg akasek nuwenak ayás wekaesauwai nuwenak kajitkachui,
Tuja nunú aishmag ikákamujaig shijak chichatchauwai nuigtush ijagdaisachui nijamchi umakush ipaniachui, takatá takakush ipachui muún pegkegchau asamtai aátus muún katsumkagtukui nunú pujutak yamaik atsawai
Ijagmatuamu
Muún katsumkagtuktatkug ijagmachui
Muún unuimatan ujapakmau aidau
{ Uchitá iína patayin ekagchatia tiuwai
{ Aents ekagmauk kejegsá diyám wekaegá tiuwai iína muúnji
{ Nuwa aishin ekagnuk nuwamsa diyám atsa tiuwai iína muúji wajiu
{ Aents katumkamuk kampankai tsuwámajui, maáknash imánik maichui wamak sesegkati tusa
{ Muún wajiu tiuwai Uchitá wainka iína yachi ekagchatia tusa jintinkagtak tiuwa
Yamajam chicham aidau
Katsumnat
Aents ekagmakú buken kuchiyai await tsupiamun tawai
Mina yatsúg nuwe ikakam katsumkamu
Tapit
Aents wajaun pachiash achia nuna tawai
Mina yatsúg wajai pachiashbau tapit achigkame
Yamaipat
Dukap tsawantá juatsu nuna tawai
Mina saig yamaipat niná nuweg katsumkamu
Kampanak
Ajak tsupimaká tsuwamatai
Mina dukúg wií tsupimakmatai kampankai tsuwajame
Unumpik
Aents kumpamsa achika emetuamu
Wií mina saijun unumpiasan achikmajai
Initaik nuwa pujutii augmatbau
Yamai dekaámi awajún nuwa iínitik wajuku ajaku ainawai nunú pachisa: Yaunchuk muúnta pujutji diyámak shíígg pegkeg wakemain ajakui wagka tusa tamaunmak uchi aishmagnak niína apají uyumakui ashi takat weantú jintinmaunak, tuja aiksan nuwanak niína dukují jintintui takasa pujutan, ajanum wekaegas kuashat chichagkauwai nawanju tsakakmesh datsan ipatjukaipa tusa jintintuamu asa nuwaush tsakakush shiíg anentaimkau tsakajui nunú pachisa augmattsami
Dukúg nawanjin jintintak tiuwai nawanju nuwauchitik takatjintin atayá tusa tiuwai nunak daki achatia nuwauchitik pinig najantash dekaátia, ajanu wekaetash yacha ataya, tagku apugtash dekatia, pataá ijak minakuish inatsaushtaiya, jegash tsuwamja pujutia tusa taku iína aishish kitakai waitkashtaiyá umutai nijamanch najatua amutia tusa nawanjinak pegkeg pujutan jintintua tsakapajui
Dukúg nunash tiuwai nawanjin chichajak nawanju suji achatia tsagka ataya aták tsakaja nemakmesh tsagka atin atá wainka au nuwa aidauk suji ainawai tusa augmatam aipa nuwauchitik tsagka ataya ajak aina nuna ajakchijish sujimchatia aták ame ijipamesh yaki segatame tusa nuna dukujuk nawanjinak jintintua tsakapajui
Nunashkam dukúg nawanjin jintintak tiuwai nawanju wainka achimchatia tikichi ajajin jegantá iniímtsuk ajak aidaush, itagkash wainka atsuinaig wayá ekemchatia, tuja wají atsumají nuniakuish iniímsa achitía ame iniímtsuk achiam duka kasamauwai dutika inimtsuk achiakmek auna nawanjig kasa au aágme tusa augmatam ataya, tusa iinuwa dukujig pujut pegkejan jintintui kasachu atan
Dukúg yacha asa nawanjin ajanum awekas jintintak tiuwai, nawanju nuwauchitik wainka chichá wekaechatia waitjutash waitjushtaya auk nuwauchi dekas chichauwe tusa kajittsa diyam atá nuniakum
dekaskea nunú chichaktin atá tusa jintintak tiuwai au nuwak wait wainak chichaman ewaegak chichauwe tama aipa tusa nunash kuashat jintias nawanjinak ausauwai
Nunashkam dukujuk kajimatkichui nawanju wainkam wekaesaipa emetmamjata eke aentsjai nematsuk wainka iyashjum sujukaipa nuwa nuninuk augmatam wekaegá tusa tiuwai tusa tibau asa nuwauchik niína dukujin sumimkau asa kakajus akanmaichau wekaesauwai nuwauchik, nuniak nunash tiuwai nawanju wainka aishmag inimpakuish ayu tuchatia nunak amina iyashmin dekapsatatus tujamui nuigtush nuwatik ekagmá wekaechatía tusa dukúg pujutan dekau asa nawanjinak ajanum awekas pujut pegkejan jintintua akupkamu asa nuwa shiíg anentaimkau ajakui
Dukúg nawanjin ajanum awekas nawanju nuwa emetmamjau atá nuwa waugnuk pegkegchauwai nuninuk augmatam wekaenai waunchau atá tusa tiuwai, tibau asa muúnta nawanjig wake besemti
iwagtumaichau ajantsa diísmauwai, wainak aentsjai natuú wekaechau, dukujuk nawanjinak tuwig ayas nawanjin awekawá nuwi pujuta pachisa shiíg kuashat jintintua tsakapajui, nuniak dukúg tiuwai nawanju wainkam wauwaugtauchu atá nuwatik dushí wekaechatia, imatú wekaejin aents inintá tusa nunash tiuwai nuniak shiíg anentaimkau aents wainchatai minakuish amekaitam ubaju, tusa jintiaja augtaiya tusa dukúg nawanjin tiuwai, yamai pujut diyam duchauwai duik pujut imá pegkeg unuimat asauwai, tuja yamaish iína nawanjin pujut pachisa jintinmak unuimamainai nunú iína muúnji pujusmauwa nunú kajimatmaitsui
Kuashat pujutan jintinkagtawai dukúg muún iína nawanji wajuk tsakapamainaita nuna pachis
Ijagmatuamu
Iína dukuji wajuk nawanjin jintintua tsakapajuita nunú titatku ijagmatuamuk atsawai
Muún unuimatan ujapakmau aidau
{ Dukúg chichák nuwatik dushishitu achatia aents iniam ataiya tiuwai
{ Nuwauchitik asum ataiya tusa tiuwai iína dukuji
{ Dukúg chichák nuwatik aents nagkae nagkaematkauwa wechatia tiuwai
{ Dukúg chichák nuwatik kasa achatia tiuwai
{ Nuwatik wainka ekagmá wekaechatia tiuwa
{ Nuwatig tagkugtin ataiya tusa tiuwai
Yamajam chicham aidau
Takatjintin
Nuwa takatan unuimatjauwa nuna tawai
Tsagka
(Sujichu) Waji segamash sujinchauwa nuna tawai
Waugchau
Nuwa emetmamjau dushishituchun tawai
Sumimkau
(Yunutkau) Nuwa dukují wekaetai pataegas wekaega nuna tawai
Tsaag umamu
Yamai dekaami iina muunjish wajuk tsaagnash uwajuita nunu pachisa
Iina muunjig yaushkek tsaagnak uwajui waimaktatus nuigtushka besemajashkam kajan yapajiatjai tusashkam umu wajakui, tuja tunan kanutkushkam umuu wajakui aikasan
Muuntak tsaagkun waimaktatus uwagtatkug dekatkauk ayamtain najanauwai nunu ayamtai najanu taji nunak nainnum wekaechatai aina annunum aakma wajakui, tujash bakichik aakan aakmakchauwai kampatum aakan aakmakui, nain iyainbau aina annunum agkantun diisa aaknak aakma wajakui
Muun aakan aakmakush ikam kuntinun maatatus wekaegak kanagtinun aakmama nuninnak aakmakchauwai, nugkaa apujus aakma wajakui nunik, shiig tuntuama duken tsupik juki dapiag tenteauwai tsaaptin asai tusa nuniak, ayatak
wayaatnunak aagkauwai dutikamu asa aakmakbauk suwe wajás aa wajakui
Nuna aakan umiku asa tsaagku dukeen yajuak jiinum anaa wajakui, nunak kaapin jii utsukbauwa nuwi tanishnum ayaunak jigkaá nuwi awagkeag umika idaya wajakui jajagti tusa nunik jajagmatai kanag tsawak yujumkan yutsuk ijagmak ayamtainum weak juu wajakui ichiimpachin nuniak nuwi ichiimpashnum tsaagkun duke jajakun chimpia juki wee wajakui
Nuna imaanis uminas wegau asa, ayammtai najanamunum waka shig tsuwamjauwai aaknum tsetse kakaekaunum tsaagku uwajaig tau asa, nuniu asa shiig diidis duká tsupik juki awaya ainák umii wajakui nii tepestinjin nunik nuna umika tsaagkun juki pinigkan juki saasataik namuka ekenak tikish pinig yaigchinum shig kanteemamun machik yumi aputus kanteemas juki nuna ekena wajakui numin ichikmatug, dutika ashi nuna uminak nuwi nagkamauwai umutan
Tsaagkun uwagtinun umikag juu tabauwaikik tutupnik uwagchauwai dekatkauk kantamjuauwai, tsaagkun kantamjakug tuu kantamju wajakui ina muunjig: 'asewa asewa asewa asewa
Mina apachusha wajigki weyawa wajiki weyawa tsukuskuash weeya nuu wechauutika tijagki igkumpastajai tuu anentai wajashtaimpa
Mina apachusha wajigki weyawa wajiki weyawa, japash weya nuu wechautika tijagkin igkumpastajai tuu anentai wajashtaimpa
Mina apachusha wajigki weyawa wajiki weyawa pumpukuash weya nuwechautik tijagkin igkumpastajai tu anentaim wajashtaimpa
Mina apachusha wajigki weyawa wajiki weyawa saipinchuash weya nuu wechautik tijagkin igkunpastajai tu anentaim wajashtaimpa
Tusa ima imatus kanta kantamjakua saamaámun uwag iyak ajapa, nuigtu dekas tsaag kantemamua nunú numi ichikmagmaunum ekentsamua nuna jegaantun kanta kantamjakua duwi umuu wajakui
Kantemamua nuna uwajag iyakag ajapachui, imutsuk aaknum waya tepee wajakui nunikmá waimá wajakui
Iina muunjig tsaagnak besemakashkam kashikmas nantaki tsaag jinum anakam aun juki anájia tsapanum sasat najana uwag ajape wajakui
Tuja tsaag uwajaik ijagmatia, nunu ijagmachutik tsakataitku waamak jempegtaya intashnum tuajame tau asa ashii ijagmatai aina nunak ijagmitkauwai tsaagkun umaunak
Muuntak uchi senchi buuta aniaunak tsaagkun machik dawa uchiji jiin dukatu wajakui negaan utsagti tusa, antsag kajaá kajak wajasaash kajan utsagtajai tusash tsaagkun dawaa tsuwani wajaku ainawai jiin dukatdayawag, nuniinak yantsaptin, dakichu wajakin batsamsaajui
Jutii muunjig jiin dukatdaya tsuwaninakug kusui kajan utsajai tusa tuajame jii dukatuamua nunuka, iina muunjig tukee tsaagnak ajauwai nunin asa tsagku dukenak awagkeag pujusui
Iina muunjig tiuwai tsaakuk senchik takashtaya auk tajimtachu asamtai tiuwa nunak waa wamak jini asamtai tiuwai kuashtak tsaagku pata patatkaukek umushtaya tuajame, nuni iina muunjig tsaagnak uwaju awajakui
Ijagmatuamu
{ Yujumak yuchatia
{ Nuwajai tsanishtaya
{ neje wamak yuchatia
Muún unuimatan ujapakmau aidau
{ Ijagma yujumak yutsuk tsaag uwagtatkuik jintaiya nunikchaik besematia tuiwa
{ Nuwajai tsaniishtaya waimashtaya nunu umiashkuik waamak waimashtaya tiuwai
{ Tsaag uwajai neje waamak yuchatia nunu ijagmachaik tsakataitku jempejutia tiuwai
{ Besemakaik tsaag uwaja iyaka ajaptaya besemakbau tiuwai ina muunji
{ Asewa taji duka tsaag taku tutaya tiuwai
Yamajam chicham aidau
Ayamtai
Waimaktasa kanunutai aak aakmakbau
Aak
Jega yaijush ikam jegamkamu
Besemat
Pegchau kanut
Tsukutsuk
Kabau
Saipinchu
Chikiwi apu puju
Anájiamu
Tsaagku duke anagbau juki yumijai uchupja nanejá yumiji jiigbau
Usúpamu
Yamai dekaami jutii muunjish wajuk yutanash yuwaag pujusaajami usupajaig tusaajash nunu pachisa
Jutii muunjig yuta kuashat ayaamunum batsamsau asag shiig kuitamamas yuwa batsamsau ainawai
Nuniayaitak, yujag, namak, kuntin wegantu aina nuna dukap tsawantai dekaptsuk pujakug yayaas dii wajakui nuniu asa, aents egámak weu waketak yuta aidaun eme wajas nagkaemataish tikíma jikattsaag diischauwai usupajaig tau asa
Muun, uchiji tsakat nuniashkush tsakajuu ataish chichagkauwai nuniak. Uchita muun yayú juki wegakuish anentaimtusa jikattsa yayaasaik diishtaiya, usupatia tusa chichajuu wajakui. Nuna
tiuwa nunak yayú jikatus diis imítumainchaun yayaag weniin tunimain asamtai tiuwai
Tuja, nuigtuushkam nuwá iyashi aina dusha imaatika jikattsa ejeetujajik wakeejusaik diistaiya nunikmaa usupaja wenunum tunijá shuwishuwii jataiya, nuniaku wainak nuwá wakejushtai pujuuwe nunú iyashí yayaa yayaakua jakae tusa dushiksa ajapem ataiya muun tujamiuwai
Tuja nunisag muuntak, niina nuwe ejamtin ataig wajina yayawa nunak ashii umijuk kuitamaa wajakú ainawai waagki, nuwa wajinak yayaae nunu umigkashmak usupag nii uchigmaktinji tsawan jegagchamuitak najaínajaimakua waitus uchi ajapawai tau asa
Nuwa aidau ejapjuka usupatai aina juka jujú ainawai: Bukin, yugkujak wegantu, kuntinu ampuji wegantu, namak samek wegantu, yujag jikattsa yutai aina nunu wegantu, chigki aidau wegantu
aina nuna usupaa wajakui, nunin asamtai, muun atushat jiinki wekaekush nii nuwe ayaimainun igkugchash ujaa wajakchauwai ayayawaig tau asa
Tuja, nuwa ejamtin yutai aidaun nii yayaamujin wainák usupag jataish iina muunjig, yaintak jegaajai tusa iwishtuu wajakui, dutikam nuwa ejamtin usupag jaa tepaush wamketa tsagaa wajakui
Yabai pujut jukí batsatag nuwig aents iwishkagtug maak ekagtumainuk imaanikag atsawai, nuniu asamtai, aents aishmag usupaina aniakug kuashat beseká weenawai nunisag, nuwa ejamtin akush yuta aidaun usupainakug kuashat uchin ajapenawaib
Muún unuimatan ujapakmau aidau
{ Muun chichaak aishmagtik nuwá iyashí esetja diishtaiya, nunú nunikaik usupaja wenunum tunija shuwishuwí jataiya tiuwai
{ Iina muunji tujamiuwai, nuwa ejamtinuk nii yayaamujig ashí umigtaya dutikashmak, yutai usupag uchi ajapa tiuwai
Yamajam chicham aidau
Jikatus
Nii wakegamujin uyuumatus mamiktus diyá nunu
Usúpat
Yutai aidau senchi yayaá jata jujutmaabau
BANDERA NACIONAL
HIMNO NACIONAL
