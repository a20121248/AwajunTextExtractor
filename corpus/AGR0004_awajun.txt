Yusa
Jempeuch amainitji
Ipak Suwajai najaneamu
Timantim Kuchi sumakmau
Mama tsajugjai yugkunat
Japayua wapujushjai tsanunigmau
Inia muuntash wajuk nijamchinash uminuk ajabi
Iripanti
Semanchuk augmattsami
Bikut najaneamu
Wasugkamsa chichat
Ikamyawa
Kugkuima wekaetai dekaami
Inia aidau yutai
Tigkishap Sesegjai
Túpac Amaru II
Wee najaneamu
Takash Imajai
Kuntin, namak aidau najaneakmau
¿Wajimpaya iina nugkesh?
Tuwakmau
Guacamayo - 5°
Primaria
Yusa
Awajún
Yusa
Yusa - Awajun Guacamayo - 5° Primaria - Awajún
Pachisa agakmau
¡Chaj
Witjai, witjai tijag aidau witjai
Wisha Tikish nugka naintin wekagun taamjai, nuniai jintaag ikunkag, tijajum jinta yujas dateman ekenainak batsame tusa ujatkagmatai, etsa akagai pimpikin tau ayatkun nagkaemasan atumin wainkatjim tusan minitjime
Atumek waitchau ainagme wika 'Yusaitjai', tsakat asan au muja ewejush wegaka imanui dateman ekena pujai ¡chaj
etsa etsantu eketu jinat kajinak suwe, dasenak kenegtuyi imatbaunum, aents pushiji kapaan entsaju chichagtak imatjuti: 'witja Yusa aentsuitja, chichamash wajinmag dewamtikamush ataja waji chichamnak chichakchaush ataja, ashi jintiajan unuimagnua, dewa dewakats jintiajan chichaknua, wajinmag dewamtikamush ataja', awatimi
Wisha atum yama unuimajam wegajum aankawaitjai, aantsagmek juju papi jikattsajum aujsatajum, atumek chichamash dewakchau ainagme, imantik ujuta tikish chichamash unuimamaitsa. Aantsanuk jintinkagtinu tajame, amek jutí uchi chimpiam jintinme puyatjusam jintintuam uchi unuinagta, ditak amina ima senchi atsumjamainawai unuimagtatus
Yusa
J uju chigkia juka yamai uchitigmek wainchau ainagme
Junak yaunchuk iina múunji kuntin ayamunum batsamas tuku yuwinak waina ajaku ainawai
Yusak muja batsamnai nuninaitak yujagtin, shijig, daum aatus tsamaun yuwinak kaunu waintai ajakui
Kakajuts wainchataiyai chigki pegkeji asa, iman asamtai juti muunjig patayijai tsuata apugtunisash, yusa pachik anentan dakumainakush
'Yatsuta wika yusa aentsuitjai, jiintsame antukia, patayi amutkamuning tius akaebaunum jikamtakan shinawai nunu antusam bikug bikugmachmin ane anentaima tsawaikia'
Jempeuch amainitji
Levi tiwi Pujupat
Jempek pishak yantsaptin, ashi nugkanum chichaman etsejin, yujumkakesh, umutaigkesh suwashmaitak pimpiakats wekaenai chichaman etsejak
Jempek iman asa jiin sukagtusui, inia muun waitu batsatuchin Ikam wekaejinish uyunkagtawai, ishamainnum jegajinish tseut nagkaemawai
Iman asa, jempek dakichu atanash jintiauwai, aentstik tuke yakakauk amaitsui jempejai betek amainitji
tius / etsa
Ipak Suwajai najaneamu
Yaunchuk yama najanetnumag Ipak, Suwajaig aents ajaku tuwajame, nunin asag, makichik tsawantai wegaju entsa nijainak
Nunik wekamag Nayapin igkugkaju nagki takus midaun, nunikag inidau:
Tusa akateamun Tsunashkam uumak wajas antuk, eemak wee niina jintin yusa uyuken juki akunkiu
Dutikamun imagkag, Tsuna jeen jegawaju
Nuwi batsamas, Tsuna datsan ipatkam, Tsejejai chichaman umigkaju mami tusag, tabaun antugmamkag jinag shiyaku
Nunik yuja yujakua kanus jegawaju
Nunik katigtakama tujigkag, Taatanchin untsuinak ¡Taatanchi wait aneasam ikantukta Tsuna mantuattawai
tama Taatanchakam entsaki juki, nantea, nantea, nantea ejapeantak waketu, nuni pujai Wijisam midaun wainkag Wijisma ikantukta Tsuna mantuattawai tama:
¡Ayu
Takug akajkiuchijin Ipakun, Suwajai mai nena, mayaichijum enegtajum wika tiki yajawaja takug pushuut yauchma tikima mayayai mainak kanusa amain ikankaju
Dutika Ipak, Suwajai ikankam chichainak, Wijisma amini pujustajai tama, atsa wika tiki pegkegchauchinum pujuwaitjai
Tsuna Tsuna mejeajum anu maijum, saig Nayap imashig iwagsamunum pujuwe awi wetajum
Tusa tima, Nayapi jeen jegawaju
Nunik nuwi batsatun, makichik tsawantai Nayap namaka maatatus wegak, ajum etsa tajimkui jeke papapat emajum dukug imatjitajum tusa ukukiajam kaiju wagka time dekapsami tusag yumin sukutin emag imakma nuji asamtai kuwimtijag mawaju, dutikawagmatai Nayap kajek jija ishiaku. kunam aehaet jeen usukia juki namaka amain wegak ukukim waitus
Nuwi jiinag, jegawaju kunam pujamunum, nuwishkam wainak takamsagmatai, tsawagkag kaijai chichainak
Junia juniakuish wajukatjiki Dekas ipak, suwajai najaneami
Tusa Suwak wajas wiu wiu tsakag ejapeantak ¡wii
butkau nuniak chikachkaju nejenak wijias wajasu nuniak:
Nunik najaneakmatai, yakum wajantak ¡chu
wii ipakun yakamastaja takug tseke peemtam, Ipakshakam eeta amesh tuwi pujaminia wisha waitush wekaemaja, takug paket pujak shau shau yakau, dutikam ¡jajaja
titagkama ¡uwau
takug numi muunnum wakau
Kunamshakam aantsag peemjam aunashkam aikasag yakaju dutikam ¡jajaja
titagkama tsuj tsuj tsuj apijanum akumkau
Chuu, nuwi wajantu wii wii suwa nijamsatja takug peemjam Suwashkam nigki paket pujaka shau shau yakau dutikamu asa auk shuwin najaneawa, aantsag Nayapshakam, Suwa nijamsatja tusa peemjam achiktagkama itipkajin etsentstuku dutikamu asa auk ujuken tsegken najadeu tuajame
Juni Ipak Suwajaig najaneaku ainawai
Timantim kuchi sumakmau
Yama najanetnumag, Timantim, Teesh, Kuwam aina auk, aents ainaya tuwajame
Tuja kuwamak aents iwishin niijatin, kuchigtin ajaku
Iman asamtai; Timantim, Tsayag, Teesh aatus ijunag chichainak iish kuwam kuchi sega tagkumami tusag
Teesha ame kuwam kuchi segata, nuniamin ii peeg umikmi kuchi chimpiatin, tusag awemaju kuwama jeen
Dutikawag nagkamawaju peegkan takainak
Nuniai Teeshchakam Kuwaman jegajua auju kuchijin segak
Tuja kuwamak ayachu kuchijin sujimak, ayatak antu eketu
Nuni nuni, tsaagkun aka susau Teeshan, juna bukuna sagagti, nunik chichakchamin wee ukugkiti tusa
Dutikam Teeshchakam dekachu asa juki bukuna sagaju
Nunik chichamainchau dekapeak wakitkiu Timantim peeg takaku pujamunum
Nunik jega etseju, kuchinak sumakchajai tusa
Nuniak Timanmin ujaku ashi nii wainkamujinak imatiksag nunime tusa
Nunu tima Timanmishkam, ayu untsu yamaik wi wetajai, atum peeg takamatajum, tusa ukuak weu tsayagjai kuwama jeen
Nunik jega niishkam nagkama auju kuchijin segak
Tujash kuwamak ayachu ayatak tsuntsuma ekemas antu eketu
Nunitaish Timanmik idaichau, tuja nii yawettai yapajintau Tsayag, niishkam imanik auju
Imatjam nunisag tsuntsuma ekemsag suwau tsaagkun aka, dutikamash Timanmik Tsayagjai bukunchau tsaagnak, dutikme tusa ujakbau asa
Nuniak nii tsaag jukimujin nuna aka bukunu
Nudiu asa Timanmik Tsayagjaig sagachu, nuniak tuke tsawampaidau chichai chichainakua
Imanitai kuwamshakam awagkitag tuutu tujintuk, untsu amastajai tusa susau kuchin, jimaituk akanak kuchiji kuwashat asamtai
Timanmik juna wekaetai, tikich aidau peeg apaktajum tusa akatja ukukbau ainayatak, Timantim megkaekamtai, kuchinak sumakchatpastai tusag peegnak apatsuk batsatu
Nuni batsatai timantim kuchin yajuak minis, kuchinak inimjai, inimjai, peegnak umikajestai timatai, nuna antukag waugtus shigki pasean yajuak tanishmag apakaju, shigki dupaju diisjum tanishmagtajum timawaitak
Nuniai Timanmishkam kuchin yajuak ejega, chimpiu peeg umikbaunum
Dutika chimpiam kuchishkam kuashat asa, uwakmamak umpatuk, tsukin ijunag, tsukin ijunag, wajakma nunu shigki pasea tanishmagbaun atuumjuk yumpumak jinjau
Nunikmatai nuna atak yajuak chimpiatatus yuja yujajuinakua pimpikiagmatai, nuwi Etsa yumigmak, ¡kusuiii! yama najanetnum
Timantim kuchin tagkumatag tukama peegkan yumpumtikak ipisjaya tuwame tutai aabai, nuniku asamtai ajubaish nii kuchin apujchauk kuchigtuchu aabai, apujkush ayatak tupikamtikin aabai, ¡kusuiii
yumigmaya tuajame
Nuna aatus yumigmaju asamtai, yamaya juikish aents kuchi apujchauk kuchigtuchu, tuja nii kuchi apugnuk kuchigtin aina aunak ankamu tuajame
Makichik aents tantan wajasu senchi kayaumin, wenish awai tujash chichachu, nawesh, uwejesh atsawai
Makichik aents tuké kapantun nugku, yapagmamchau kuwishi waki, niimi kanin kagkagnum chinchip
Juju anentaimsa adayat unuimaja chichakagmi
Diik ejemita
¿Wajigkita, wajigkita?…
Kuntin piipich, nuji punuaku, chichaman etsejin, senchi waujus wekaeyin, yuwakug nujin bukuna yuuwai
Jimag nuwa apatnak akinauwai, tuke akupdaichau, takakug nawen mai emtikawam, buken ukunum ema takauwai
Mama tsajugjai yugkunat
¿Waji atsumaji
Atsumaji:
mama
tsajug
duka
daek
¿Wajuk inagkattaji
Inagkattaji:
Mama putsu shiig mujukaja dawata
Tsajug yugkunatin duka kampatum yapajiaka shiig aittaya
Dutikam mama aepkam, tsajug pachiata
Yugkuna daek juki shiig jigkam akachuata
Dutika ikauch jiyam pegkeg inajuam yuwata
Jujú dakumkamu diista:
Japayua wapujushjai tsanunigmau
Wapujush muunta ajajin amu wetai, nuji aents najatua jinta dakamtikak ukukiaju
Dutikamun wapujushchakam tajuntun aujam aimchatai
¿Wagka aimtsume
ijuijam aigkata, tamash aimchatai, ¡tugket
ijukmá nujamkau, nawen tukumkamash nunisag achima pujai, japayuashkam tajuntau
Tusa tama japayuashkam achimkama peemak pujai, ajagtinchakam wainak, dupan jujuki awetuku, tujash wapujushak tsanug ukukiu
Dutikam kajek chichak ayu yamai wapujushan wainkunuk yuwatjai, tusa wekaekama atak tikich tsawantai wainiaku
Tusa tsanujam japayuashkam wejam, chuwag asag nanak weenak ukukim, nuwigtu kajek yamaik dekas tsagkugtsuk yuwatjai tusa, wekaekama kamatak dusen yuwak pujaun wainkau
Nunak nii wakani yuminum muun wantinum inaktus nuní tsanuau
Tama japayuashkam, ¿Tujash wi yauchmachuitag nunash wajuk yuwatjaki
tuta, saiju jasta suwemin kayan detuatjame, takug kaya jujuki detuam ¡pushuuut
yaunchma jegatagkama jegatagkama, tikima jaak kuwamki jiniu
Tujash wapujushak tsanug ukuki weu, dutikam nuwi kajejuk dekas yamai wainkunuk yuwatjai tusa atsanma wekagai, tikich tsawantai wapujushchakam kaya muuntan shitas wajaun jegaji
Saiju achigkaipa, kaya kagkegak midaun achika wajajai, ame achigkuminig mai jakattaji, tutsuk amesh achikta , wika yawegjai
Imattai japayuashkam tapit achiku
Nunikmatai, wapujush tsanuak saiju juní wajakuik jakattaji, amesh achisa wajamata wii numin tsupikan utitjai dutikamtai shutukua ukukmi
Tusa tsanuja ukukim, achis waja waja, yaweak akupes diyam nunisag atai dekas tsanujagapi tusa
Yamai wainkunuk yuwatjai tuu wekagu ataktu igkuniku
Saiju yamaik dekas yuwatjame tama, saiju mina yujakmek tutuagchattame, dekas au uwig yuja nunu yuwata
Amek waken dakakta, wi jiyakan inimkui tepegkamnum, tusa ukuak
Japayuashkam kaya muun ujakam kagkegak midaun uwijats minatai tusa tepegkatakama kaya tepegkam jakau
Inia muuntash wajuk Nijamchinash uminuk ajami
Yaunchkek inia muuntak, nijamchin umuinakug, ikam shiyakag kuntinun egamak kauna, patayin untsuk ikaunma takata ipamatua nuna takas, ajampeak, nijamchinak umin ajami
Aishmag aidauk, tsemtan tse tsemas, butugkun nugku nugkus, tawasa taket atsejuk, jampun usu usumas nijamchin umuinak nantsem batsabi
Nunisag nuwauch aidaushkam, jampu usu usumas, buchakin pee pees, pataku kugku tsegamun pata patakumas, nijamchin shikik aishjin ajampeak, patayi aidaunash ajampe jakui
Aishmag nampeka nantsemkug bakichan jigkamag, tampujan juki nampen ajabi, aantsag nuwashkam kugku akachuma iwajus nantsemak wekagak nijamchinash ajamajame
Muun aidau nijamchin umuinakug ashi dita patayijai, ijunja batsamtaijai, sai, diichji, awe, aatus ijunas shiig dakuju ajaku ainawai, nuní ajaku aig yamai uchi aidau apachi nampetji egkekbaun ishinkag nantsemainak jutí muunji nampetainak kajimatkiaje
Iripanti
Yamai iripanti dekami jusha tuwiyagkita, juju kuntinuk iina nugkenig atsuwai, juka batsamnai Aprikanum, Asianum, Indianum, Birmania nugka tutayai imanui
Shiig muuntai iman asa nena dekapamash 3200 kijinji ajawai, nuigtu wajagmauji dekapamash 4 mitru ajawai
Iman asa aentstinak nagkaekagtinai
Naishkam jimag shiig muuntai, iman asamtai, nujin pempeg juki yutaijinash yuwai, aantsag dekapkagtutnash, antutnash shiig dekamnai, nunin asa aentsjai kajegdaikash waamak sakapachui, nuigtu pujutnash 120 kuyut iwaku pujuwai
Semanchuk augmattsami
Yaunchkek yama najanetnumag Semanchkuk uchi tsumainuch wainka dushiktai ajakui
Nuniai Tsejemna, Bakakit, Ukunchkit Dashipkit, Jempekit aina duka iwajamu asag semanchkunak dushikinak yujumkanash ajampenachu
Ditajai ijunjatag tutaish suwima ukuidau
Dutikamu asa Semanchkuk tikich aidaujaig ijunchau, nuniak nigki wekagu asa wake besemag dekapeu
Nuni wekagun pagki wajae tutayama nunu wantiintuku
Nunik wantiintuk: ¿Uchuchi wagka amekesh animesh wekaeme, tikich aina aujai ijunjam wekaemainush
tama, Semanchuk chichak, atsa apawa, wika ditajaig ijunjanuk wekaemaitsujai, minak dushijuinawai iwagsashbauwaitag duwi, wika wiki wekaejai tusa buutu
Nuna nunitai Pagki wajaushkam wait anenjau, nuniak uchuchi wainkam iwagsachmauwapitja tusamek wake besemag anentaima wekayipa, wi amastajai mina nugkutaijun tusa, nii nugkutaijin awimatuk anújau
Dutika anugkug chichajak: amek yamai nagkamsamek wainka dushiktaig achattame, shiig wakejutai, tikich amina dushijamin aina nunu nagkaesau iwajamu atatme, tima Semanchkushkam imanisag iwagnag pishak najanea wakejusa diitai wajasui
Bikut najaneamu
Yaunchuk muun uchijin bikut najanattakug, uchi yama akintsauchin baikuan kesajus ujutchi tsae tsaen awajus au aukawa muumpitkayi tuajame
Imachik baikuan chigkagunak ama amam, muumpak kikuuug dakuemak ¡mina ichimpachjush tuwi detawa
tutai juju detawai
Kikuuug dakuemak mina nagkijush tuwi atutua tutai, jujui akutui, ima imatjam tuke ajutap wainbau, najaneaya tuajame, imanik aents tudau takamas midaun wainkug magkagtumain wajatai chapikan chapikmatug jigkam ekemas chichak tuyi tuajame, atak juti aentsti umiktinun:
-Atakesh muunta chichame antugkatajum, chicham intimkugmek duke seenjatin ainagme
-Jinta wekaetakuik nuwak wejushtaya
-Pujusa dukap tsawan wainkatagtakugmek ijagmakjum jinta ainjatajum datem, baikua, tsaag atsa umakjum
-Nuwa mutsugtajaish tsanigkaigpajum, nuwa mayayig ikag kugkuinai iman kujagmak ajutap kakajus wantintugtsa
-Muunta chimpuijinig ekemchatia kakajam kanutu awajam aig tusa
-Nuwa ekemtainish ekemchatía
-Ajubai datsameasjum nuwentsagmesh chichakjum aga tsuwamjajum pujustin atajum
-Tsawai kanu tepeshtaya chuwag jii ijaktuja, nuni pujukma besematash besematia
-Yujumak yuwakjumesh tuke ikigmagjum yuwatajum, ikigmachkugmek tsuwatai achika yuwagme
-Muun magkagtuau ijunag yuwinamunum pachinam yuwawaipa, magkagtinuk aentsu numpejai achik yuwawai, uchiti nunin yuwa etsemtaya
-Tuwameawaigpa tuwak akan butsagtu wekaewai
-Wakenum wemesh tuke ikigmagta nuniachkumek ijim takaku jega wayame
-Nuwajai tudau takasmesh tuke maita tsumain mejeame
-Suji achatía, namak juka minamin muun igkumpakuig namak muun etegka sutaya dutikachmak muun yumigtugmatai dukap tsawan pujushtaya
-Nuwajai igkunia chichakmesh wenim epentsa chichakta etse kujajaim, nunu kujagmek dakú enechu, nuwajai betek atatme
Jutik chicha pujau shiwajijai maninak, chapikai jigkam eketu atia akupkam aentsu amuk wekama mai imanuk igkunik nagki jakauwai
Jakamtai ukusbaunum kampatum baikua tsapainui, nunikun yantamenían juki ajamu yamai tsuwak taji
Wasugkamsa chichat
Mina uchijuk juwig atsawai chichaman etsejak amain pujawai untsu nuwe pujawai
Mina daajuk atutaiyai
Dapi esajatmataig kupatai tsuwajatnujai
Tsuwajatmain tikich atsau asamtai
Shajian kanunum amain katiawai nigki wiyantu asa senchi pimpiawai nunitai yachin untsuinawai
Yunuikak yantsaptin pegkegchi iyashchijish jegkemtinchi, intashchijishkam kuyakchi iman asa takatnumag asumchi
Ikamyawa
Ikamyawak kuntin muuntai, iman asa muja batsamin ainawai
Nunin pakajinish kauna yujauwai kuyuttin chajap jinaidaun yuwak, aantsag senchi kajeuk aentsnash yuwai
Yaunchuk muun apaji ikamyawa yujuamu wekagun wainak aentsbaetua wantintuk jukiu tuajame, dutika chichajak:
wika muuntuch asan kuntinchinash egapasan yumain dekapeatsjai, ame juwi pujusam kuntinuch egatjin ata tusa, nawajin susa apujus kuntin egatkam yuwak pujus ashi jintintuau ajaku tuajame
Ima imatikakua shiig unuinag, yamai amina apa yuwau atsanma wekaga nunu ikmakta juwi tuke nagkaebauwe tusa, nina chaketji anuja akupkam aentschakam ikamyawajai betek najanea dakak tepai, kuntinu maa japia japiakua pimpiki midaun igkug pujut tuku, maa maniakua mau tuajame
Nunu aents ikamyawa jukim wekagas dita batsamtainash ashí dekauwai
Aantsag ikamyawak tikima kuntinkechui, juka muun jinta wekaetaunash ajutap najanea iwaina ajakui, aents ikamyawan wainkauk, kakagchauch wekaegaitak senchi wekaenai ajutap awekámu asa
Wika akinauwaitjai muja yaaktanum
Mina apajuk Nudamena ayi nunin asa awetiuwai ayamtainum, ayatak jimag kuyutai, nuig ashi ayi
Nudamenayaitak, mina apajuk ajuyi nugke yaakta yantamen, nuwi ajakmayi aents nuwi batsamin yaigkam
Mina apajuk aentsnak tsuntsumjuk ajakchauwai
Ditak waketsayanumtai sapigmakti tusa
Apagnak dakituidau wagki tuke ayamjau aents nuwi tuke batsamin aidaun, nuigtush ujunauch aidau segabaun
Apu nugkentin aidau yamaikik anentaimtus diidau najaimitkagtatus
Nuniai iyajui jata 'Esaku' tutai, nunu jatajai jinawag piyakui ukumatainum
Nunikmatai apu aidu atankiaju ainawai apaju nugken ukumatai ematatus
Mina apag kajekui, nuniak tiuwai dekas atankitajum wiyakuch aina nuna nugke tusa, tujash dita aidauk dakitjaju ainawai
Dekas akikmi 700 suris tiaju, tujash wainak chichai chichanakua idaisajui akitsuk
Mina apajuk aents setakchau ajakui
Nunin asa nagkabauwai chipu apu aidau agattan, dutikamash pachikchajui, nuigtush ishitkauwai tikich apu aidaunashkam, Nimanmayanash, dushakam pachikchajui
Dutikam wakan wajas ajakbauwai ukumatai aents ukuschamu agkaunum
Nunikmatai ukumatainum aikae tusag achikag apusaju ainawai jimag tsawan
Nagkaemakiu jukchik kuyut, apajuk yawejui akigkatnume tusa daka dakakua
Nagkaemakiu kuawashat tsawan
Tujash nuni nagkaemas wake besemag wegau
Nunitai mina apag, jiini kashi tsawag iyag wegak, kayan yajuak piishkujin chimpia, Akanisa jeen, nunik Akanisa jeen waujus kayai nagkija tukuja chigkajug ukuak waketi jeen, nunik jegaa shiig senchi dashiki akanisa jeenig dekatsianume yaki dutiki nunash
Daka daka waketaig mina apajuk jeteyi Akanisnak
Nunia nuniakua depetmainchau wajasami Nunik ichiajui Juesa jeenash, tikich apu aidau eme anentai aidaunashkam
Yumi yuta antaig aan nagkaemas yanak kajejawa nuna jeen, akanisan ichinti yumi yutak uchupiak waitkasti niinash nuigtush nuwenash tusa
Apagnak nuwi nagkamawajag achikchau ainawai
Kugkuimai wekaetai dekaami
Ju kugkuima juwig aentsti chimpimja kukag jinta wegkajam yukuja pakama, kaya ukatka itamunum wekaetaiyai
Kugkuimanmag apach ima senchi yujau ainawai
Awajun aidautik imanikaik tsawantai yujachu ainaji
Juju wekaetaiya juka ajawai makinji
Nunin asa, nunu shinuka akagkekam wegak juwai aents chimpimjaun
Yaunchuk, iina muunjig juju wekaetainak waina ajakchau ainawai
Junak apach aidau jinta jintama mininak itawajui
Dutikawagmatai iishkam wainka egkemtash egkemjau ainaji apach yaktanum wegaku
Juju kugkuima juninuk muuntash, yaigchiuchish ayawai
juuwai 'nugkak wegkagmai tujash tikichdauwai' ( El mundo es ancho y ajeno )
Nunu muunta duka yajumui kuashat aentsun wajinashkam, tuja yaigchia duka ima aentstik chimpimtaiyai
Junak yamaya juikish ashi uchi aidauk wainainatsui
Junak kugkuima wekaetain jinta wegkajam jintamamunum ayaunmas pujuina nunu wainainawai
Uchita atumesh apachnum wegakjumek wekaetai kugkuima jusha wainkattagme, egkemtash egkemattagme
Inia aidau yutai
Juti muunjig yaunchuk imagnika nugka batsamtuka minag imagniachbaunum batsamas, kuntin uwegtin, nugkaya kuntinun chigkin, namakan, ijun, bukintin , esempun, eepun aatus yuu ajaku ainawai, yamai uchiti akinka batsamsa waintsug nuna
Kuntin uwegtin washi, chuu, yakum aina juka washi anen antukchautik kakajuts tukugmashtaya tuajame
Yaunchuk muun kanamchi mantumas yuu wekayin, makichik tsawantai wekagak weu Tsewa yujaun wainak dakak puju pujugkawa, kajiak numi muunum utsanmatai, aehaet utí, Tsewa eketun awattakama jega paujin awatmatai, Tsewa aidaushkam ii aentsua imag wantinjau tuajame
Aents nuní wekagun Tsewaa anentan, uum uyutnash ashi jintintua, atak mina waitkumek atsamjugtin aipa juti shiwagtik suwe paug ainaji, tusa akatja akupkamuitak atak wekaekama wainak, anentan dakumjuk amuan aents najanea akaetuki uumi kupijuk numpignum awetuk 'uun washi' najadau tuajame, dutikamu asa yamaikich ditak anentan dekau asa uumchik kakajuts tukumaitsa, anen dekachutik
bukin / dukuch
Muun tukugmachuchish tikima wainkag ajaku ainatsui, iju achig, bukinnash shiig tujumpauk aunash ikam wee dukuchnak shikiapin tuajame, uumi umpuchuchish ikam wegagtai nish patagak wee, ikam yajagken ema ayatak chigkinak pegka shikiapak ita nuwenash ayuju ajakui
Aantsag kuntinu mantumchauchik entsa nijaa, namaka ampuji ijui tanak shikiapak ita ajama ajakui
Kuntinu mantumchakush esempu waipakug nunash juuka yujumkan ichiptug ajai yuu ajaku ainawai
Ii muunji imatju ajaku aig yamai uchiti dusha kajimatja ijush achichush, dukuchish ashigmachu, kuntinush egasa yuchau, ashi kaji kajimatu batsatag jutí muuntak juní ajakchau ainawai
Yamai tikich maamu sumaka yuwaku jutsukaita pujut tusa, yuwaish japimsa ajapchau ainag, jutikachmawai yaunchuk pujutnumag kuntinchi maa akainakush jaanchi ejamatug aka ajakui neje tsupinak yaja iyajun atash ijumtai shimpanka mantuma yuchatia tusa ishamin ajabi
Jiyat jiyatun jiman jiyamtai jegantun jiyaka jigkag jukitatama jiyat jeemja achimaku asa jeketak jeet jiyat, jeet jiyat, jiyat wajak jiyatun jiiki awebau
Tukup Tagkemdaun tukupin tugkuin tunitnijun najantai, tukupi nawanji Tagkem tukupin tapit achittaman tukup tagkeman tuntupen tugkemae
Chumpi Chupjai chaken chuwiujai chaket achiai chigkim chikak Chumpin chaket uchupjae
Tigkishap Sesegjai
Yama najanetnumag kaya, wantsun aina duka aents ajaku tuajame
Kayak Tukuis daagtin nunin asamtai, uchi akina, yawa petsak wajakmatai Etsa chichak, Sesegku ame Tukuis ujaka ukuta taa uchin tsentseman iwishtug auwati pujutan suwak tiu
Tuja Tigkishapin, Tigkishapi ame ujakta Wantsun taa yawan iwishtugti tusa akateg ishiaku
Dutikam Sesegkuk wegak jinta wichi mamuju aidau tepedaun tawaja inantug ata atakua wegau tukuisa jeenish jegatsuk
Nuniai Tigkishapik waamak Wantsuntan jegajua ujaku
Dutikam Wantsuntak waamak niiya jega, nagkabau yawa iwishtamun
Nunik iwi iwishtakua inagnaku, tujash Tukuisak eke taachu, nunitai Wantsun chichak, wainak juwakush atatajama, dekas wiki uchinash iwishtugtajai tusa iwishtutan nagkabau
Nunik iwishtak: yama akinmawaik beseamsea, nuwena pujus beseamsea, uchin kampatumak akia beseamsea, ayatak tsakaja beseamsea, uchi tsakapak besemsea awaju, Imatjutai Etsa Tigkishpin chichajak, Tigkishpi ame weme dekaam ukuta wagkag Tukuisash megkaekae, dekas nii taa uchinak iwishtugti tusa awebau
Tusa tima tigkishaapshakam ayu tus peet wajakiu, nunik wekama amainagku Sesegkuk eke jegash jegatsuk wichin inantug ata atakua wetatman
Dutika amainag nagkaiki jegá ujak Tukuisa, Etsa chichak taa uchi akiina juna tsentsema iwishtug auwati nii puja ibaunak pujutan suwak tujamune tusa ujakam Tukuishchakam wagka yaunchuk ujatkachume, tsawajag jama tusa waujus wee jegau Etsa pujamunum, Wantsun yauchuk uchinak tsentseman iwishtug aukau ai
Tukuisashkam jegá wainkankesh kuwashkunkesh iwishtugtajai tusa, tsentseman sutujin Wantsun batsasbaun yajuak atak patak yawa iwishtau
Nunitai Etsa kajek wajanta yumigkiu Sesegkun, ¡kusuiiii
yama najanetnumag Sesegkuk aents ajaku tuajame, nuninaitak, chicham etsegkata tusa awemam, chichaman etsegtsuk wichi tawa wekagas, seseg najaneu tuajame tutai, wichi mamuntashnum egkemin aabai ¡kusuiii
usukiaya tuajame
Nunu tima nunisag seseg najanea juwaku wichinum
Tukius niiyá tsentseman iwishig uchin auwawaitkuig iik waamak jachau dukap tsawan pujumain ajakbau tuajame
Túpac Amaru II
Dekas daajig José Gabriel Condorcanqui tiabau aig Túpac Amaru II tiaju, Inka nawanji weantunum akinau asamtai
Apach uchi asa, papin unuimag pujus, patayi nugken waji sujak waketu pujau, dekauwai mujaya aents jutiya junin wegantun, kayanum chimpia takamtikainak, ajanum takamtikainak, aentsun kuntinjai betek sumakag jukiag, tikich apachin susa takamtikainak, waitkaidau ispayanmaya aents aidau, nuna wainak jutik muuntak waitkasaigka tusa Virrey Jáurregui tiuwai, tusa tutaish antugkachaju dutikam, untsu
ayatak maniatjai tusa, chichaman ashi umik nagkamauwai nugka Tinta tutayai nuwi kuyut 1780, nagkama jetenak achikajui aentsu waitkau apujin Antonio de Ariaga, juju inamjamtai juti waitkagmainawai tusa
Dutika jukiag mawaju Tungasuka Tsawan 10 1780, dutika Túpac Amaru II mujaya aents, apach wegantujai ipania ijunag ditashkam numi, nagki aidaun jukiag shiyaku sangarará shiwag batsatbaunum; nuninak untsumaku cuzcunmayash minitjitnume tusa, juna chichama umiai Virrey suntaji jeteam ayatak wakitkiu Tintanum, nuwi depetkag achikajui
Dutikawag jukiajui ataktu Cuzco, nuwi ashi nuwejai Micaela Bastidas, uchiji Hipólito, nina patayi, ijunja chichaman wekaetusujujai waitkasag kajegku ainawai kuyut
Túpac Amaru II, aents wajiu ujunauch aidau waitkamun ayamjuktatus nagki wekaetukma bakumiuwai
Nunikbau ashi nugkanmash chichamak wantinjauwai
Wee najaneamu
Yamai dekaami wee najaneamu pachisa
Initikik wee atsu ajakui nunin asamtai inia muuntak yutainak sakamin yuuya tuajame
Nuní batsatai makichik aents uweje titigchijin ween ekenkau, nunin asa niig nunak ayak yuu pujaun makichik tsawantai muun ijak taa pujai, wee shiig yapagmama nuwejai yuwak pujus, ijagkan saiju amesh taa yuwata tama; jeganta yukama dekapjau ween, nunik ¡Jee
tuwiya weegaita tutai, wee datsaju nunik yuwa wajaki pigkui umpuak tepes anentaimá tepaya tuajame
Nunik tepau, nantaki umtai juki nijamchi uwag, chimpuinum ekemas chichak:
Mina yujuawagma nunú ashi kaunkati tutai, wagkag tawa tusag etsegkaju, nii wegaji, tsatsaji, sai aidaushkam
Ashi kaunkamtai wee chichak: tuwig wetaji taya tuajame nagkamak
Tusa ashi shiig epemi wechamin wajas chimpimsaju
Nui batsamas nijamchin umui-umuinakua nampenak tuu nampeya tuajame:
Wajinmag wetaji,pawagki, pawagki
Weenmash wetaji, pawagki, pawagki
tuwigki wetaji, pawagki, pawagki
Wajakaiyash wetaji, pawagki pawagki
tuwigki wetaji, pawagki, pawagki
Wawiknumash wetaji, pawagki, pawagki tuwigki wetaji, pawagki, pawagki Japaimiash wetaji, pawagki, pawagki
Niipash wetaji, pawagki, pawagki
tuwigki wetaji, pawagki, pawagki, wajaidau
Imanik nampenak wawag, wawag, wekae, wekae, wejá, wejá wajaa au kenejet bashit wajasia tuajame, wee najanenak
Nunik shiyak, makichik muuntan kajanum besejan ipatkau, nuniak:
Nuwajai Tsanigkam jituawaigpa, jitakjumesh nijamach sawich sujustajum, wee asan senchi kitamajai tuu ipatkau, nuna deka tuwig ashinkae Weesh, Wawikun, Diipan, Wajakain, Japaimin aatus adayagmajama tusa egakmag wainkau ainawai
Yamaikish duke week yuwinaji
Jui iwainaji weesh tuwig najaneakash ashinkajabi nunu
Takash imajai
Ima yutaijin egak wekaekama igkugku takashu uchuchijin
Ima:
Amekaitam, takashchi ampug wajasuchi
¿Tuwiyamea miname
Takash:
Juju kucha muunta juiyan minajai
Ima:
¡Chii
tujash tuwa weame takashchi
Takash:
Mina diichjun kujanchman ijagsatasan weajai
Ima:
¿Dusha tsumaiduwe dusha tuwi pujawa
Takash:
¡Anui, anui
amina ukugmin
Tama Ima puyatki ayampa ukujin diyai, takashuk kuchanum tseke iyagka weu
Kuntin, namak aidau najaneakmau
Kuntin namak aidau najaneakbau pachisa chichainaku ijunjaji
Yamai dekawagmi kuntin, namak aidau najaneakbau pachisa
Yaunchek Paumit, Wampi, Kusea, Kagka
Katish aidauk Ugkajujai ijunag batsami tuajame
Untsu tuwich, shiik, bashu, tatasham, chiwa, chuwi, sugka, ugkum, shushui, aidauk kukajia aents ajaku
Ugkaju amujatu pujutai kuk aents chichaman umigkajui maami tusag, shushuin, shiikin, Tuwichan, Yukujun, Tijun ashi nugka taumin aidaunak shimuinak ukukiaju
Dutikam shiikshakam patagak we wenakua jegau nuwa batsatbaunum, nunittaman nuwashkam iniidau ¿amesh tuu wegame
tama, Ugkaju amujatui tuwinakui wajasan diistasa weajai tutai, ¡chaj
wagkamea tuush wekaeme, amea annuk ibau wajiu aidaush jinuina tama, dekaske wika pegke shiikchitkuish bakumin ajapnatjai tusan weajai
Tusa ukuki, eemak tikich batsatbaunum, jegawag, ijunag chichasag, Ugkajush wajukiawaki nuna ashi dekawag, nugka tautan nagkamawaju, nunik ashi umikag, tsawainak jeteam Ugkaju ejapen wajanta ¡juum
takug yumin apujaitakama junuut kuyuau, nunitai aentsji paan ijunun amuidau imatjam Wampik tseke jinkiu nunik nigki ewemjauwai tuajame
Dutikainak Ugkajunak maawag asaag ukuinak atsanmainamunum Kuntin, bashu, chuwi, chiwa, aidauk najaneakui
Untsu Tatasham, Achayap, Ugkum, Sugka, Tiiju aidauk jega kaunamunum kusean, Paumtan, kagkan, katishan buuken tsupig sukuinak enemainamunum najaneakui
Namakak dutika buuke sukujamu asa buuken kaya egkemame
Aantus kuntin najaneagtai,nuwi Etsa wajau ¡kusui
kakagman maa yujasag kuntin najaneakia tama abai, ¡kusui
yumigmajui
¿Wajimpaya iina nugkesh
Makichik tsawantai mina apachjun iniasmajai:
Apachi ¿wajimpaya iina nugkesh
tusa iniai apachug tujutme:
nugkak ii akinamu ii takasa pujag nunu, ii tuwi wasugkamji, tuwi papish augji nunuwai
Tujutkui anentaimsabiajai:
wika juimpap akinauwaitja, jui tsakaju, juig wasugkamu, nuigtush papinash juig auju
Juig apachjush, dukuchjush akinkamu, nuigkiap batsamnawa
Juigkiap awa mina jegajush, ayamtaijush, ejesaamtaijush, namakjush, entsajush, kuchajush, muja aidaush, nayantsash, iina ikamjish
Juna aajan ashi anentaimjan dekas dekaamiajai jujú Perú taji duka, dekas iina nugkempapi tusan
César Vallejo, peruano chicham agatan shiig unuimatjau, akinawai Santiago chuco, nunik datsamea pujus wekaesauwai kuashat nayantsa amain yaktanum, nunik wekae wekaekawa jakauwai París
Nuigtu jinta wekaetusa waimakbau chichaman agajui: 'Tungsteno'
Juna imajin agak ukukiu asamtai ashi nugkanmash wantinjauwai
Jintinkagtin tiu:
-¡Takamtak
yamai namak pachisa augmattsami tutai kuwashat uchi chichaktatuidau pekaju
-Zúñiga chichak, muunta wii makichik tsawantai kamatak namak iwakun wainkan juki inimai jinta jakami
Tusa tutai Humberto Grieve, wishakam aintsanuk namakan juukan juki jegajui ejegamiaji tujash jinachmayi namakak jinutsame
-¿Tiagtai jintinkagtin chichak, tujash atumesh yuminmag chimpinujum
-Atsa, numi papamunum pataja idaitaya
tutai uchi pekajushkam shiig senchi dushikjaju
Tujamtai makichik uchi putsuju watsasuch chichak:
-Namakak yuminmaya jiikmak jinuwa dukujin ukukiu asa
-Humberto Grieve chichak duka waitai; jinatsui, mina egkemtaijui awa duka jinatsui, mina papi augtajuk pegkeg asamtai, jinatsui apajush kuwichkiji ajamu asamtai
Tusa tutai ashi uchi pampaag dushikidau
¡Jajajaaa
duka muunta waitai ¡jajajaaa…
¡waitai, waitai
Dekaskeapi tujuttinme tusa Humberto Grieve awentsag:
-Mina apajuk amamain ainawai dasen, tikich sumamainnash kuwashat kuwichkiji ajamu asa
Nuwi jiintinkagtin wajau chimijchin juki uchi tuntupea wajas, pumputmamunum agau, nuna ejamsag Humberto Grieveskam juwatki, ayum Yunqueuchin intashnum achik japiki tupikaki ekemtaijin wee ekemsamtai
Yunqueshkam butu
-Wajukaupa tusa jintinkagtin iniau
Tutai auk Grieve intashnum japikme tusa etsegkau Paco Fariña
-Atsa wichaujai jintinkagtinu
-¡Chii
¡takamtak
¡takamtak Paco Yunque
¡takamtak tatsugmek
tusa idayak jintinkagtinuk pumputmamunum agak waja, nunik umik Grieven Tujash ¿namak yuminmaya jiikmash wajukmainita
-Tama, mina papi augtaijui pujumainai, tuu aimkau
Tusa tutai ashi uchi pampantug dushikinak, Grievepak anentaimjache jenig, papi augtaijinish, apajinish, kuwichkinmash
Tiagtai jintinkagtinchakam, ataktu wakitki pumputmamunum agak weu, nuniak Grieveshchakam, ataktu Paco Fariñan wenunum paat awati wakitki, ekemtaijin ekemuweu
Fariñasak, Paco Yunque butma nunitsuk untsumak ¡jintinkagtinu
Grievek awajatui, chichamash tachamuitak wenujui awatine
¿Grieve dekaskekait
-Atsa wika awajattsujai. ¿Tujash ya wainkame? Tusa iniau Fariñan
-¡ Ashi wainkagme
Paco Yunqueshkam wainkame
Paco Yunque ¿dekaskeakaik Fariña tawa dusha
Tusa jintinkagtin inimu
Tama Paco Yunqueshkam Humberto Grieven shayas diis, etsegmainchau dekapeak ayatak nugka tsuntsumau, Fariña Yunque etsegtsujama, tama, atsa jintinkagtinu, Humberto Grieven suwimtaiyai, dukujishkam nina jeen takau, nuigtushkam niina jeen puja duwi etsegtsui
Tutai jintinkagtinchakam ashi uchin iniak
¿Fariña tawa nunash yaa tikichish wainkame? Tusa tutai
-Ashi uchi pampantug ¡wi wainkamjai
¡wi wainkamjai
¡wi wainkamjai
-Grieve waitjuawaipa ame uchi pegkejaitam ibauk waitjubaitsui
-¡Atsa wika suwimachmajai
-Ayu wika dekaskeapi tajame ame tujutam nunak, uchik amea ibauk waitjumaitsui ajubaish
Fariñashchakam nuna antuk
-Suwimkanak suwatsui apaji kuwichkigtina duwi, tujash wika dukujun ujatkattjai…
Tabaun jintinkagtin antuku nunik kajeka Fariña wajamunum jegan wajan paan jiika chichak
-¿Amesh wajintu chichame
Humberto Grieve uchi pegkejai, waitjutnash waitjuchui duwi suwimkanak suwatsjai, juwig ujuna uchijish, wiyakchan uchijijaish betek ainawai
Ame atak Grieve apaji pachisa chichakminig jimag etsa suimkan amastatjame ¿antukumek
César Vallejo
BANDERA NACIONAL
HIMNO NACIONAL
