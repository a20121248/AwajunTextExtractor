Secundaria

## Awajunti pujusbau augmatbau

Literatura 1 - 1°

<!-- image -->

<!-- image -->

<!-- image -->

## La ciudadana y el ciudadano que queremos

<!-- image -->

<!-- image -->

## Awajunti pujusbau augmatbau

<!-- image -->

## Dirección General de Educación Básica Alternativa, Intercultural Bilingüe y de

## Servicios Educativos en el Ámbito Rural Dirección de Educación Intercultural Bilingüe

## A wajunti pujusbau augmatbau

Literatura 1 - 1° Secundaria - Awajún

©Ministerio de Educación Av. De la Arqueología cuadra 2, San Borja Lima, Perú Teléfono: 615-5800 www.gob.pe/minedu

Primera edición, 2023 Tiraje: 990 ejemplares

Impreso en Agosto 2023

## Elaborador

José Ricardo Tsajuput Anguash

## Revisión lingüística

Roger Yampis Agkuash

## Asesoría y revisión técnica (Digeibira-DEIB)

María Teresa Lavado Y Fernández

## Diseño y diagramación

Kelly Joanna Santamaría Farro

## Ilustraciones

Zoe Sol Ángel L. Ormachea, Archivo Digeibira-DEIB

## Cuidado de la edición

Martha Rosa Villavicencio Ubillús

Impreso en Press Off Graphics E.I.R.L Av. México 2513, La Victoria - Lima

RUC 20504593224

Hecho el Depósito Legal en la Biblioteca Nacional del Perú: N.° 2023-05908.

Todos los derechos reservados. Prohibida la reproducción de este libro por cualquier medio, total o parcialmente, sin permiso expreso de los editores. Impreso en el Perú /Printed in Peru

<!-- image -->

## Iwainamu

Uchi papijam aidau:

Juju pujut augmattsamua juka awajuntii pujutii pachisa augmattsamui wajuk chichasa aents aidautish batsamsamuita, tuja wajuk ikamjaish chichasbauwaita nuna pachis ujapawai.

Juju iina pujuti ibaju pegkeg aidau augmattsamua duka kuashat mijan nagkaemaki wegamunum kajimatja wegamu aidau augmattsaji, juti muunjig aidauk tsawantan dekapeak nantaki uchijin chichajuk nagmanak augmatu wajakui jutii pujutan pachis. Muuntak dekas nunikbaun augmattsauwai tuja ayatak kajanum kanagbaun nuwigtu baikua umaja wainkamu aidaunashkam augmattsauwai, nuna antuk uchi aidau wakegamu egkemtuam ditashkam imaanisag pujutan achikaju ainawai.

Tuja Dirección de Educación Intercultural Bilingüe wakegawai jutii uchiji aidau unuimagtinme dita chichamen chichainak, pujutjinashkam shiig dekawantinme tusa nuniak iina muunji wajuk pujuk ajabi nuna apatuk diyak yabai pujuta nuna diis pujutjin kajimatkinum tau asa.

Nunisag jutii uchiji yabai tsawanta jujui iniia chicham agatan againatsu dushakam shiig unuimagtinme tujamui. Nuniak apaji, dukuji, apashji nuigtu patayi aidaujai aganjati augmatbau aidau atak tikish uchi mininak aujus dekamaina nunu tau asa.

## Takastin agakmau

| Kuju nuwen awágkimu     |   7 |
|-------------------------|-----|
| Ikama muunji            |  23 |
| Muun kapiu              |  33 |
| Timoteo                 |  53 |
| Kuntin maa yuwamu       |  77 |
| Chigkun nuwenamu        |  94 |
| Kampa sai tujinkamu     | 126 |
| Muja banco wainkamu     | 139 |
| Chumpi namakan uwetchau | 147 |

## Kuju nuwen awágkimu

<!-- image -->

Yáma najanetnum Kuju Kujashmajaig aents aishmag ajaku aínaya tuájame. Jutí yabai aishmagti yantsaptin ainag, ibau ditáshkam ajakú aínawai. Tsakakag batsamas nuwénkaju.

Kuju nuwe ajakui Weék tuja Kujashma nuwe ajakui Sumpa.

Kujuk takatan takau wajakín. Takau, tsawai kashijai. Káshi ima senchi takau. Nuwe Weékchakam ibau, takau, wajakin. Nuweshkam antsag káshi imaa senchi takau. Íman asaag, tajimat batsamin aidau. Tikish aents aídaunash takatnumak ditak dépetmainau. Kuju ibau asamtai tuké ipawag jukiag takamtikainau. Tikish tsawantinchakam tajuawag ipá júkiag awajaidau. Imatikamu asa niina ajajinak takatsuk tikichin yayak wekaegu. Tujash aniakush Kujuk kashi wega antai jinki niina ajajin takau. Tikichi ajajín taka takakua, yawejá taa, machik ayamag, kiya antai wegau niina takátjin nágkamak. Nagkama taká takakua, yaweak ukuki taa pujau.

Nuwe Weekchakam aishi takatai pataegak niishkam mamanak ukua ashimak pempenki dupan takas aishi wakettai waketu. Imanik takainau ásag tajimat pujuagtai, jusha waji

uwejaiya ajanash imátikawa. Wajimpaita yawéchush, wajúku asaya ibaush aínawa, tiudau.

Ditak, ibau asum asaag, tajímat, atsumkas yuwawag batsatuidau. Kuju imánik takau ákushkam, nuwe Weéknak dépetchau. Nuweg shiig asum, takau wajakin. Ajanash, tagkunash, jegá takatnash, ashi yacha wajakin. Nuwigtushkam tsagka wajasú. Nijamash yajámunash ímanisag yacha, shiig ikajiu. Iman asamtai Kujuk nuwenak tuke eme anentus diin. Niishkam kuntin egaka mautnumak yacha wajakin. Ibau asamtai niina nuweshkam aishinak eme anentus kuitamin. Tikish aidau Weékan chichajuinak amina aishumek shiig takau wajaknai, itugsamea imánisjumesh igkunikush ainagme, tusa tinu aidau. Antsag niina aishinashkam amina nuwemik takau wajaknai, tsagka wajakin, amek yajau pujasme tusag imátjuidau. Tutái asag, eme anendaiyas niinin aidau. Itunchat átaishkam chichasag epegkawag pujuidau.

Kujuk aatus nuwejai pujuinai Kujuk aaniachu. Yamá nuwena, yabaikik waitiakush pujú nuwe Sumpajai. Niina nuweg imánikag takatnak puyatjusag diichu. Nii wainas takasá pujau. Aniau asa beekan jamágtakama seentua tujintuk pujúju. Nunik pujusá nuwen chichajak, ipámajai amesh nijamach umikta, wainkankesh ikam wetajai tusa weú. Aaknum kíyai waka kana kanakua shintag, yujumka yuwa atak kanau. Nunia nuniakua shintag, Tuwis shinutai yamá jiinu, egamkatatus. Nunik wekae wekaekawa nii diis tuwitsan kajegká waketu. Nunia nuniakua tsawaak jehén tau.

Nunik taa, Tuwis ijiamunak pataak, kanutaijin iyai kanak tepau. Nuwéshkam tsawaag nantakí yujumkan ekenak, idaipás jegá tajaká, ijiamu patámtatman wainak juki inajua yuwa, aták kanak wegau. Mai dakik nuwenawaju ásag shiig chichasag pujuinau. Kujashmak dakitin takatnak. Ayatak kashi weetai jinki Tuwítsan maa itatatus anentaimu. Ima duke niina pégkegji tumainuk. Anin asa takatnak ipama takas pujú. Nuwéshkam takatnak

dakitin wajasú. Senchi wakegau iwágmamag pujustatus. Puyatjau pégkegchin waitkatnume tusa. Takátnak imánikag puyatjachu, takamain átaig ipamau, nunik yaigkajam ashimu. Anis pujú asag ajajinak waitus ajamiaju. Aíshi takák wémataish umutain puyatjus suwachu. Ayatak kanak pujus tsawantan inagkeau. Ajanmash imanik wekaechu. Anik, dúkap tsawan nagkaematai Kujancham waittan jukiu. Nígki inajua yuwau. Nuní nuní, Kujú nuwen wainkau. Nunik diikmá, niina nuwenak datsantús diisú.

Nui nagkamas Weekan anentaimtus diyau. Shiig asum wajaknun wainkau. Takatjin wakéjuku.

Weekak aíshi takataishkam nijámchin takujus ajampeau, ipak aídaunash ímatiksag ajampeau. Imánitai, dekas auwapi nuwa jukí pujumainuk, tusa anentaimu. Makichik tsawantai, nunú anentai pujau asa, ijagsatjai tusa wejiú.

<!-- image -->

Nunik jegantá, Saiju wiisha ijaku minajai tau. Tutai, waa tame saiju wayata tiú. Niishkam wayau. Waya ekémas chichayaitak Weekan anentaimtus diyau. Tuja nigka, auwas anentaimag niímua tachau asa, uyumáneakas takau. Tagkunash tagkugtin wakajin, íman asa aishinak káshik nantakí nujintán upujug ajampeamun ijutkau. Ibaun yuwa ekemas, íbau asampa, aishijaig atuunik takauwaita. Awiyap takatnak uyújuinawa, tusa, datsaamas niimasu. Nii niimkauwa wakitkiu.

Tujash senchi waitiau, waítiakush Sugkajaig dukap tsawan pujusú. Núnik pujú, tikíma sénchi waitiak, Tuwítsan egak wekaegas pujútjin anentaimtus buutu. Datsa pujusnuk tikima íbaunak waitú pujuchuap ayaja, tusa ímatu. Nuwintushkam tikish aidaujai anentaimas niimak datsan dekapmamu. Nuni nuni, nuwena pujamunak dakitjau, pujutan yawetjau.

Nunik pujusá, makíchik tsawantai anentaimjau dekas wiisha juni pujushtajai, yapajinatjai. Waitú pujushtajai tusa nagkamau takasa pujutan. Nuwénash aúsau, iish dekas takasá yuwa pujusmí, tusa. Nuwéshkam yabaikik takaunig wajau tujash nui pujus kajímatu. Imátjakush nuwenak ántumtikachu. Takasá taa nuwe kanak tepetai nigki inajua yuwa kanau. Tikish tsawantai nuwe tsawaag nantakiu asa aíshi takak weu minaunash diisá idaisau. Nuni nuni yawetjau. Antsag jashnash nigki dijajá nugkuau. Nunik pujusá senchi waitiau. Aanik pujus makichik tsawantai anentaimjau, juni pujaknuk jakattajapi, tusa, chichau, nigki.

Dekas saíg Kujujai maaniktajai, núnikan depétkan nuwen atankitjai tusa, tiú. Nunik yabaik, nuna anentain egkejú.  Nuí nagkamás wekaégak nuwíg anentaimas niimu. Imánik anentaimkamá, waímakbaujin adeaju. Wii ankan maanikan nuwan júkitnunas waymaku áyagtai, tusa, tiú. Tujash ajuma nunuí sai

Kujun anentaimtus disá, saig kajemainkesh amainapi tayaitak, waymaku asa anentaijinak atsamainchau dekapmamu. Nunik pujus, dekas tuu pujushtajai, maaniktajai tusa tiú. Nunik agkutai, jehén pujuttaman wejeú. Nunik jintá wesa shiig senchi kajegkau, mina duwag amainnap nii jukí pujawa, tusa kajeau. Nuú kajekbautak jegantaú.

Eke waitsuk wajas anentaimu, nunikmá chichaun antúku, chuu takug, pujawapi tusa wégau. Nunik wayaák, saiju pujamek, pujamek tau, tama niishkam saiju pujajai pujajai, tusa tutatman tupikatki pujút tukú juú takiu. Aikam Kuju chichák saiju wágka jutijame, wiisha wajukamtaiya imátijame tau. Tútaish aitsuk pagkuk júki tuút ajiaju, imatikam niishkam chuú takug pujút tukú ajuaju. Núnikag achinikag maanidau. Saiju wágka jutijame tamash aímchau. Ayatak kakaú. Antai, waa, ame tatsupa tusa chicha chichagdaiyas manidau. Kuju ima senchi ása nuwintush duwejam ása Kujáshmanak eme takau. Yabaikik Kujashmanak dépeteau tujash

imatikamash niishkam nuwig juwachu. Imatika ajuamash nantagkuta niishkam pagkuk eme awagbau. Tujash Kuju ima dukapdau asa tukení depeteau, dutikamash, pimpiakush Kujashmak antachu, shiig idaimamchau. Ayatak, maaniau.

Maa maaninakua shiig tumainchaun kajegdaikaju. Kuju Kujashcham imátikakush uwákeachu. Shiig tujinkau. Imátika tikima eme takaam Kujancham kakaiyá takug Kujun jiinum ikiaú, dutika senchi kayukú. Bayajinak tumainchau emégmaku. Dutikam Kuju niimainchau wajasú, nuniak idaimamsau. Dútikamu ása Kuju Kujashman depetkachu. Imatika ikiam najaimak idaimamsau. Kujancham Kujun aika depetkauwai.

Nunik chichak, wii depetkajame yabaik nuwemnak juwajai tusa nuwenak atankiú. Weekchakam aishin anenaitak wajas diis Kujancham awanteamu asa, pempetki wegák ukukiu, buutunak.

Aíka shikíkam Kuju jiinak kutsa kutsakua niimchau juwaku. Niigki nuwenchau juwaku. Nunik pujusá senchi waitiau. Imá imani, see, ibautish junitaimpapi, tusa, anentaimas buutu, nuniak waittanum juwak pujau.

Kujashmashkam Weeka juki niina jehén wakau. Nuwe Sumpa kanak tepettaman inanki chichájak, yabaik amijaig juwíg amuajai, yajúmakam jinki weta waintsaig tusa awankau, tamá niishkam jinkiú. Dutika awemau. Nunik Weekan nuwatuk pujusú. Nunik pujusá week takatai shiig yuwa pujau. Tujash Weekak senchi waitiau Kujancham daki asamtai, nuwintush egamak maa itachu. Kujashmak shiig pujaú. Imanik waitiak pujusá aishi Kujún anentaimtug buutu. Anik waitiak pujaún Sumpa antukú. Dekaá pujau asa, uumak jegá diyau Weekan nunikmá buuttatman antugkau. Nunik awiyap tuinawa, tusa ukukiú. Nunik agkutai weú Kuju pujamunum kujú jegajuá chichajak ubaju wainkam waitu pujame. Amina nuwemnak Kujancham juki kuitamtsuk uwana pujawai. Jasta wii

ampiatjame, tsagajam nuwem awagkita tusa Kujun ampiaú. Dútikam Kuju niimiu. Niimatai nuwi pujujús Kujashma pujutjinak ashii ujaku. Amina nuwémin Kujancham juki apújus waítkak pujawai. Nuwem awagkita, dútikamin wiisha Kujashmajai wakitkitjai. Kujancham ajapjuamtai, ame waitiam ankan waitiajai, tusa shiig aujus chichaman apakú. Tutai, tujash, wii maamtaig ame kajemainitme. Ibajun kajeag nunash wajukanuk tsagkujatja, tau. Tama Sumpa chichajak, wii ame maata tusanuk ampiajam, amesh anentaimsakia. Ujaktajame. Kujashmak masash yuchauwai, ayatak kashi wekaegas tuwitsan wekaetinuwe. Waa aina anun utuka diyak wekaenuwe. Kashin agkú juwakim, mina ajág tabau awai entsá amain, nuwi wajasá amain diyam aja paan patatui. Nuwi wakam, kuntin dákakum takum pujustá. Nuniamin Kujancham aaknum wakattawai. Nuwi pujus Tuwis shinutai jinkui, aja tugkitkajin pagat wajawai nuwi waa awai nuna utuka diistatui. Nuna ima utuka diinuwe. Nuna utuktatus minitu ame itugkatag tame

dutikata tujash maawaipa, tiu. Tusa ujakam niishkam yaki tujutia timajai tusa uminas weú. Nunik ajanum waka eketu. Timape tusa. Nuniai Kujancham akjin wakaú. Aknum wáka pujau. Dúkap asa Tuwits shinau wakeenia. Antai Kujancham émamkemas jinki minitu. Waanum timape tusa diyau, nuniai waa utuka diittaman, tupikatki jegantak saiju ankam mina duwag jukim pujusam juní wekaetasamesh taku nagkí jujakug tuntupea awi pujut awati maa ajuaju. Kajegkaú asa detsepea awi ijuttakamá waanum akunkau. Tikima akúmun ujukea awi panan wegaktakama ayatak tsajut iju shaut pakaku. Dutika achikta tama waigmatai. Numi tsupig juki tajua, saiju jasta, saita amekaitam wajaunak shiig akigtug egkekiu.

Dutika waketak ukukiú. Nunik minittaman Sumpa igkugku, itugkamume tau. Tama waanum egkemamtai akijuan egkekmajai tutai, chii,  bake, egkemas machik waittsati tusa wakitkiu. Tikichish dekainatsaig.

Kujushkam tutupit Kujashma jehén wakau. Nunik waitin pujut tegaka wayaú. Nuwen untsuau, tujash atsaú. Atsutai aga jinki egau, tujash wainkachu. Kujashmash duwagnash mashmasha tusa, buutu. Wainkattakama. Nunik, dekas wainkankesh imajuig pujusan dakastajai tusa juwaku. Nunik pujai, etsa tajiag akaegai nuwe minisá juuwe, juuwe wajau pantuk. Imattai mina duwajuap minak tinume takug jinki diyau. Weekchakam ajanum weu yaweja, waituwap pujumja tuki anentaimki, senchi etsa sukuamu asa, pimpiki minis numi awatki mamanak chagkinum aimak entsas tsuntsumagkuta minau. Nunittaman wainak duwaju minamek, wiitjai, Kujuitjai tau, shiig aneas. Tutai Weekchakam aishi chichamen antuku, nunik pagkai diikma dekas niina aishi Kuju wajaun wainak, jaucha aishua, wagkapau, takug wau wau, wajau. Nuniak tupikaki aishin pagkukú, pagkunikag buutinau. Imaniasua, ajum chichá pujumi. Wemi tiu. Tama ayu tusa niishkam atak yajumak, yaunchuk pujú wajakbaunum wakitki

jegawaju. Nunikag Kashai ekenak kakantinai Sumpashkam minau. Nunik tajua chichajak Kuju mina aishush tuwi egkekmume, ashii egakjai, tujash atsawai tau. Tutai aishumnak itugkatjaki dutikakun maabiajai, dútikan shiig akíjuan egkekbiajai, kauju amainai, tau. Tutai, waji tibiajame ame aikam maata tusanuk wii tsuwagbiajam, tusa buutu. Imattai, tibiume tujash kajekan mamjai, nuwintsuh atak wakitkim nuwenamesh ímanismek waitiakum pujuttame. Núna diisan aikamjai. Yabaik sain Chajijai nuwenata. Awai nemakam tajimat pujustatme, waittsashtatme. Nunika pujusam dekaskeap ubag tujutiuwaita tusam anenjattame tusa imatjau. Tama dekas tame, tusa tsagkujú. Nunik kashin tsawag kashik jinki Kuju Sugka juki sai Chaji pujamunum wegau. Imau waka, saijai chichasú, nunik Sumpanak nuwea ukukiu. Nunik wakitki taa, kanag tsawak nuwen juki niina jetenkajin weu.

Nunikbaunum Kujashmashkam akijua egkekim waitus jinkiu. Nunik niina jehén tau. Ujakaju Kuju nuwemnak awagki jukime tusag. Tusa ujakajam dekas duwag Sugka aya nunak awagkin jukitjai tusa iniimu. Tutai, ujainak auk amina nuwemnak Chaji nuwatuk pujawai tiajam datsaju.

Kiitai juwaki jinta yantamen Chají dakaku. Nunik dakak tepau minakui ikitjai tusa. Chajishkam yamá Sugká nuwatkau asa, sai Untuntun ijajak weú. Nunik ijasá ukuki minau. Núniai yumi dasesegmat juwaki achiku. Imanitai duká tsujig nuwen susa niishkam juki ayupak minidau. Nunikag mininai pachiashbau dase ishamain juwaki minak numi kukag wajattaman kakut kupik juki ajuak dekas kujancham uumak tepettaman tepegkau, dutika iki ikimtika mau. Antukaju buutkamun, nuniku asag nusha wajimpe imatkama nusha tusag tupikatkiag jegawag diinau. Dekatkauk Sugkaya wainkau Kujancham numi dekegkam

jaka tepettaman. Nunia aishishkam wainkau, nunik chichak duwaju saig Kujashmajama tau. Tutai, Sugka anentaimjau, jusha wajuk aniaunak imajui tepaunash mae, tusa anentai jegachu. Nigki anentaimas tujash mina ujatak aishumnak maamjai tujutmaya dusha, tusa anentaimu. Kujashmashkam ujukchiji pakagkamu asa puju wajakin tepau. Yumik dasesemat juwaki ishamain wajau, imaniamunum Sumpashkam aishin ayampatua chichajak, mina dukujun dase mantugtuau amainai, dekas wakitkin diisa ukutajai tusa wakan wajaki tupikau wakitki nii minibaunum minisa.

## Ikama muunji

<!-- image -->

Kuashat aents aidau, ikam wekaeyinak kuntin wainchatai aidaun wainidau. Aniau asamtai, yujakjumesh aneaku atajum tusa ujanidau.

Nunú tabau asamtai ikam wenakug aneaku yujasá waketuidau. Kanainachu, tuké ijunas yujaidau. Aatus batsatbaunum, muun Kayap nigki ikam wee kuntinu kajegka minittaman wainkag, wagka apachi anish wekaeme, aneaku ata, wainchatai wantinui tuinawai, tusag ujaidau. Tama auk uchita waimakchaush aina awi sapijin tuu yujawai, tau. Tutai kame apachi namputkama tusan tajame tusag awemaju. Aatus ujaninau igkuninakug.

Muun Kayap tusa tama, tuu yujatajum tusa ukukiú. Nunik jehén jegá kuntinu kajegku asa patayin ipaká ikaunma yuwaú. Nunik nijamchin nagkama umak pigkui umpuak eketu. Juka tuke junitai dita pujamunmak, tikish aidaushkam ikam weajag, kuntinu yuwawag nijanchin umin aidau.

Nuwi umuinak augmatuinau wainchatai wantinui tusag, nuna nagkamawaju. Nuniagtai muun Kayap chichak, dekas takugmek minash ujattsakjua tau. Tutai nuwi muun Seempash eketu, wii etsegkatjai tusa nagkamau:

─ Iwanchik, shiig dekaske. Mina apag chichak tujuti, makichik muun agkúmutjai tusa ikam weuwai kuntinu maatatus. Nunik pinimatbaunum waka etsa akagama nuniai eketai, wakénmaya 'Tae' untsumkaya timayi. Paantu aents tumain. Tutai yaki imajuish untsuminta, tusa. Wajai wajas, antai, ataktu, nii wajamunum, wakeuchijin, 'Tae' tau. Ayatak minitai, ibau wakenmash yaki imajuish, imanik etsa akaemunmash tiinta, tusa anentaimu.

Tusa anentaimai, dekamainchau iyashin anchi mumu tabau achiku, dutikam sapigmatan jukiu. Imajui aents untsumainuk atsawapi, wajig tiinta, ikama muunjimpash tawa tusa, pinimatbaunum eketbaunak akaega taakiu. Nunik akaeki wajai, tikíma waak 'Tae' wajakú, kampugman, aents amainchau. Tutai minap minitjawa taku tupikau. Nii taamun diis,  numinak tenteg, tenteg tupikau, apaji chichak pasun aintakuig antaiya tibau asa, nunik tupikai, núshakam ukujin patatkauk 'Tae' untsumu. Amaintawapi takug nuni senchi tupikau, wakan wajas. Aknum wakau,

nunik waji ukukbaujin juki pempenki tupikau jehén waketak. Nunik entsanum jegai, niina akji ukukbaunum, tikima wakak 'Tae' tau. Tutai minitjawapi takug nuni senchi tupikau. Nain waka chápaiyai, patatkauk wakeuchijin 'Tae' tau. Tutai amaintawapi nii amaintakush amaintukti tusa wakan wajaki, numinak tukumchau tupikau. Imanikmá nugka asauk entsú yujataiji tepakunum amamkau, ankamtai ukukiu. Tikima jaak niina jehén tupikautaik jegau. Imanitai wagka imanikmesh tupikame, dapi esapichek, waji awa, tuidau. Tama chichaktakama muntaitak buutu. Nunik etseju:

─ Wajigkie, kuntinu dakakan ekétai, wakéenmaya, paantuk 'Tae' untsumkamtai, yaki imajuish untsuminta, tusan, wajasá antai, ataktú nuni tikiju minakui, tupikajai, nuniai aintawai. Aintakui tupi tupikakuan jaakun tajai tau. Tusa, shiig senchi mayaatu. Puyatuk wajasá uchi uwaakam buutmaina imatuk buutu, tupikakbaujin anentaimas. Aatus augmatus ashimkamtai, nuwi ekemas antuidaushkam puyatkaju, ishamas niiminau.

Aniagtai nuwi muun Jempe eketu chichak auk pasunak dekas pujau. Atumesh anentaimsakjua ibau muja wéga ibaunmash wagkag pujushti, tau.

Tusá, tútai Kayap nijamchin uma umakua nampek eketu chichak:

─ Aanush, iwanchish ishamá wekaetaiyani. Wika aanunak ishabaitsujai, tau. Tutai, kumpaji aidau, atsa auk, ishamain timayi, tusag imatjuinau. Tamashkam shiig antachu. Aents intimsauwama nunin wajasú. Dushikis chichaju kumpaji aidaun tuja datsa aidaunak tepejus chichaju. Tusa ekemas kumpaji aidaun chichajak, atum tu yujajumin wiika wajukmainitme tikia tau:

─ Wiika iwash anik 'Tae' tusa takuig, dakakan pujusan tikima waakui juu juwamuik pujut awatin maumainaitjai, aniashkunush tikima depetakuig pajat ipatin waketkun ukumainitjai tau. Tuja wainak wajakin tuu

<!-- image -->

wekaekuig nuwig achikan shiig suwiman chichagkan awemamainitjai, wajau atsanmas. Shiig suwimainitjai, iwanchik mijaig jegatsui, wiiya juninjai wasugkabaitsui, tusa atsanmas chichau. Tusa imattai atsa saiju tuchatai timayi, auk dekapkagtin timayi tusa tamash antachu. Tusag tikichin augmatuinak, dushi dushinakua, nampejag waketiagtai, muun Kayapchakam kanak weu.

Tujash tikish aidauk kuashat augmatuidau ikamak makishkitik wekaebaitsui, ishamain wajawai tuidau. Aatus tuinaig, tuké intimsaush asauwa aniau asa, muun Kayap antumtikashbau. Intimsaush akinau muunnumash antsag. Tuu batsamtinme, wiika kuntinu maatjai, atueka wekaemainush atsugtawai, wiiki akinauwaitjai, wiiki wetajai tusa ikam weu.

Nunik, aaknum waka, aakan, iwajug ukuak. Jihí tsupig, shiig igkuag idaiyak, mama jukimun jíya, shiig inajua, ajum yuwatjai tusa

ukuak, mai uminak, akajun juki pinimatbaun wejiu. Nunik jegantá, yakí waka pinimatbaun egkemtuau. Etsashkam paan juwaki mujá yantamen akaegu. Antai, niishkam chichak, etsa junitaimpa kayuk yuwame tusa anentaimak ekemas, manchu waitkamash Kayuká awagkin tau asa, manchu bukunmash antsag eketu. Nunik eketai, pachiashbau, nii eketbaunum, yántamchijin, wake waakbaunum, paantun 'Taee' untsumu. Tutai, tujash, yaki imajuish, ibaú atushtanmash agkuamunmash tiinta, tusa anentaijinig jaka eketu.

Manchu imatikam ayamjumak eketu. Nunik eketu paan shiig dekápmamchak, idaipas wajai, wake akaebaunum 'Tae' tibaun mamikis diyau. Nunik wajas antai 'Taee' tau tikiju, wakattak. Tutai, waujus akaegai, tikima wakattak 'Tae' tau. Tutai, atsanmasa chichataijinak kajimatkiu, iyashin anchimumu tabau achiku. Nuniak senchi ishamamu achikú nuniak pachimdaekau anentaijin. Nunik wajai tikima wakattak 'Tae' tau. Tutai, dekas

minayap minitjak aniawa tusa tupikau aknum jegatatus. Pasunchakam pataetuk aintu, dutikam ayampas niimas, ayampas niimas, tupikau, nuniak, kumpag chichak numi teentea tupikautai timayapi tusa tentea tentea tupikau. Tupikasbautak aknum jegaú. Nunik wajijinak yajuak, mama inagkamunak pachitsuk jehén waketak, tupikau. Imaniaun 'Tae', 'Tae' minitu. Tikima amaigkattak awagmam, pasun yuwae tabaunak waimakchau ayaja tusa, wakan wajaki tupikau. Akaju takakbaunak dekapjachu antsag pajat ipatin ukumainitjai tibaujinash kajimatkiu. Waímakbaujinash atsumjachu. Nii amaintak mantakush mantuati, wii kakaknuk jegatjai anentai tupikau. Pasunchakam amaigkattakama imanitai ukukiu.

Waitus jegau niina jehén, nunik jegá wayamuik jaka iyantu. Nunikmatai wagka jaawa, dapi esaichek tusag diidau. Juka iyashinik seeki maam, anentainig tsapui tsapui iyau. Imanitai wajukaupa tuidau, tamashkam chichachu

ayatak buutu. Muuntaitak, uchi buutama ibatu. Antai puyatkag, Kayap ikam wema nunu dekamainchau jawai tusag etsegkaju. Patayi, kumpaji, sai, kautkaju nunikag pampainau. Nuninai niishkam nantakiu, nui ekemas, shiig ayamag, anentaijinak ichichiag ekemas augmatu.

Tutai tujash kame ame apachi ii chichaku tuinawai aneaku ata, tama antishmume. Aana diisag tuinakui wiika tibaijame, yabaik dekaume, tusag chichagkag ukukiaju. Imatjam dekas tajume, yabaik wiisha dekájai tiu. Yujumkan yuwa kanaju senchi yaweju asa. Kanittaman makichik aents wainchatai kajanum wantintuku nunik chichajak, yabaik wainkaumek, aika idaisatjai tichamjame. Anu diisam yabaik wainka atsanmasa chichataigmik kajimatkita. Amaigkanuk aya diistajame tichamjame, tujash pujutjum au asamtai uwemjaume. Yabaik wainka chichataigmik kajimatkita. Amek wekaetash kajimatkita. Anu diisam tikish aidaush tuchatia tusam chichajin

ata tiu. Tusa imatjuam shintag, dekas pasun pujau asampa tujutua tiú. Nui nagkamas nigki wekaetanak idaisau antsag atsanmasa dushikagtutainash idaisau. Nui wekaegas uchita wainka tubaitsa, wii tuu wekaekman imachik waittsashmajai pasun aintakui tusa etseju. Tusa imatun muun antugkag, uchita antukugmek muun Kayap tawa nunu, ana diisá yaushkek iina muunjig wainka atsanmasu achatia, ememasush achatia tiuwai, tusa uchin ishintak chichaju.

## Muun kapiu

<!-- image -->

Yauchkek, iina muunji Awajún batsamsauwa núwig, datem, baikua nuwintú tsaág aína nunú úmaku waímaktasa, batsamsamui.

Waímat puyatjusa diisbauwai. Ashíi aishmag aídauk waímaktatus, ikám áak umikbaunum umuinau ajákan. Múun waímaku inaktam umaju ainawai. Muuntak uchijin aika awekas anentan jintintuauwai, utunchat muun minakuish wajuk epegtaita nuna.

Antsag jintiauwai aja ajámtasaish nugkash wajuku etegtaita, nuna. Antsag jintiauwai numi jihí kapaji aidaun antsag duka jega jegamkatasa jutai aídaunash. Ashii jintiauwai, yujág wegantu nuwintú kuntin, chigki aidau maa yutan.

Tujashkam, waímamuk, yupichu aa wajákchauwai. Senchi ijagmaú aínawai, yumintsak aídaun, nuwajai igkuniashbau, iyashnum tsaniashbaun. Ibaun katsuntúg wehénak ajutpa senchijinak jukiu aínawai. Ikám pujusag, aakán japimainak, ijagmawag, agkútai umagtin ásag. Nujantan senchi katsunjau aínawai. Kashi tunanum wégag mainiag wajaídau. Ibaun katsuntug weenak, iyashinak shiig tsuwajag, aentsjinash

shiig agkamtikawag, uyumaneakas ajutpa senchijinak jukiu aínawai. Ima imáninakua, muun ditan saasá aweká nunú, waímakbaujin diijus, nuwena pujumainun waínak, itunchatnash emamkemas epegmainun diyak, juwíg juwakta tama waímatnak ukukiajui.

Nunik wakitki pujus nuwena tajímat pujusui. Núnik pujús, itunchat minitaish niishkam pachínak, waímakbaujin iwaínmak, epegkea pujusuí.

Jujú pujút asauwa nuí, makíchik muun Kapiu dagtin waymakui. Níishkam íbaunum pujusá waímakui. Kakájam, chichamtin, besetnash iikbau, átsumtai wajakin. Sesan daagtinun nuwatuk tajímat pujaú.

Amánik pujau, makíchik tsawantai dekauwai niina núwe tíkish aíshmagjai pakijina pujúttaman.

Nunú tsawantinig, nuwa aniashkush aíshmag ikagmataig katsumkau aínawai. Níi, katsunteachuk maí maa idaiya wajakui. Katsumkamuk waítus ampima tsagajuí. Maamushkam núnisag juwákui. Yaúchuk ujanikbau asamtai, patajishkam kajeakush áyatak chichasá inagná wajakajui. Tújashkam katsumkúg maí katsuma wajakuí, maakushkam aíksag. Tújash imá aíshmagnak katsumkamtaig wagka nuwanash katsumkache taku achini wajakajui. Ántsag, shiig dekatsuk waínak maamtaishgkam, wagka shiig dekaskesh mantawa taku ditáshkam dútiksag iikmá wajakú aínawai.

Ibau ishámain aig, katsumkagtamun, magkagtamun dékayaitak, muun Kapiu nuwe ikagmakui.

Nuwem núnik pujawai tabaun deka, muun Kapiu shiig juwakchau. Aatus timáshkam nuwénak machikish shiig tichauwai. Tújashkam shiig dekatatus tsawantan jukiuwai anentaimak. Waímaku ása, aya magkagtutnak

anentaimu. Nuniak, shiig dekátatus, aentsun wegakui, wainkati dekaskeashit tusa. Nunik shiig dekauwai.

Nunik pujus, initkag ausauwai diichin, sain, pataji aídaun, ashíi chichas ukuak wakitki tauwai jehén. Nunik pujus makíchik tsawantai nuwen shiig aúsauwai, dútika jukiuwai atushat. Núnik jegauwai makíchik túna muun abaunum. Núwi, namak nijami tusa, nuwen nagkí mauwai. Maa tuna akaebaunum atúshat ajuauwai, dútika wakitki pemak wakatatus minis nuwen anentaimtus buutu. Núniak, wagkag aikamja, wagka tsagkújashmaja tusa senchi buutu. Nuwi wajas anentaimu, ajum wakitki jegá jegakun duwag pujaun wainkashtatjapi titakamá uchijai betek buutiu. Nuniai, tunashkam, senchi uutu, núniamunum wakeenia untsumu:

─ Kapiu, wait aneasam ukugkipa, wagka ukugme, ukugkipa tusa untsumu. Tutai, muun kapiushkam, shiig aneasu, duwajun wainkanap aiká wekaeja takug, buutmaikia akaikiu.

Nunik wega wegakua nuwa tepamunum jegantú. Núnik buutmaikia, nuwen untsuau, nuwe tepettaman pagkuk buutu, tújash nuwak jaka tepau. Núnitai, tujash wajig untsugkame, wakanimpash tujutma tusa, butbaikia, nuwen ayampa diis ukukiu. Núnik nagkaematki aishmagnashkam aíksag mau.

Núnik, itunchatan epegka pujusú. Yabaikik pataji aidaush, ijajuinak tajuawag awajidau, yujumkanash diyakuk ajampenau, tujash tsawan nagkaematai idaisaju takátjin puyatjuinak. Dita diis ijajinau.

Dutikam tsawantan juki wegak Kapiu nigki juwaku. Tuke tsawantai ajajin wehé takasá tau nunik yujumkan inajus nigki ekemas yuwau. Nijamchin wakégakug patajín wehé umag tau, tujashkam niina nuwe umikmatai umaku pujusbaujijaig betekchau. Nuniak, etsa akaetai, yúmi yutuwama nuniai ekemas, muwen anentaimtus buutu. Nuwi juwaki, senchi waitiau anentaimak. Imanis yuwachu, takatnash mijatkau. Tsawan nagkaema antai

nuni nagkaemas waitiau. Nunik pujus makichik tsawantai nuwen kajamjau:

─ Dakajame, wajutig wakatinki tusan. Minittajai tujame tujutuinakui umutainak ame wakeenum imatiksanuk umikjai. Waitu pujume tusa ujatuinakui, wakamtai niijai yuwatjai tusan wiika dakajame. Wagka anish pujame, nantakia aan pujutsuk, maim yantsaptujia tusa tai shiigtaju, nunik duwajuape tusa, jinki egau, tujash wainkachu. Duwajuape, ibauwap ayi tusa buutu. Waimaku akushkam, wakebesemag pujau.

Makíchik tsawantai paantu adeaju nuwe chichajak: maim yantsaptujia tibaujin, nunik pujus, dekaskeap tujutiuwaita, junin atsuyajapi, duwajun maanuap tunamajan juni pujaja tusa buutu.

Shiig senchi dukap buutiu, nunik paan agkan wajasú, tujash ajum imanisag anentaimak waitiau. Nuniak anentaimjau, wainkanuap ibaun

<!-- image -->

<!-- image -->

waitiaja, wii yabaí magkagtin pujasjapi tujash anka waitchatiamajama, tusa anentaimu.

Nuwen namak nijami tusa juki emámujin, adeaju. Susan eemak weesa chichak Kapiu ajum iju achigta, pachia yugkunami, yukum ijujai  pachiamu yáajaukama, tusa tibaujin. Duwag tuyapi tusa senchi anentaimu, nuniak kakagchamin wajasú. Nuniak, shiig anentaimja pujuschamin dekapmamjau.

Dekas waitu pujushtajai, imá pegkeg jakan agkan wajastajai tusa anentaimjau. Nunik pujús, tuke tsawantai agkutai buutu, nuwe mini wajakbaun jintan diyak wajas.

Kumpaji aídaush, pataji aidaush, nii diis ijajinau, tujash betekchau nii puju wajakbauwa nujaig.

Agkutai ajajin jegá, wajás diis buutu. Nunik pujau asa, makíchik tsawantai weu jakatjai tusa tunanum nii nuwe maamunum. Tújash wakitkiu. Nunik pujús, tikichin anentaimjau.

Agkutai tsagkún umaju, nunik senchi iyaku. Tsawaag, nagki atumtatman juki shiig jaipig idaiyak, tawasjin etsanum anag, tseemtaijin shiig dijajá, itipkajin dijajá, ashíi umik idaisau.

Nunik agkutai, maman jíya ekemas anentaimu, dekas aták jintá wetajai kajan yamagmátjai núnikan ajutpan atak pataktajai tusa anentaimjau. Tsawakush núnak anentaimu, jintá wetatus wakégamu achiau anentaijin. Nuniak, atsa dekas waimaktajai, wíi junin atsuyagjama tusa, shiig aneasu; tsakat nuwintu datsa pujus waimaktatus wekaesamujin anentaimtus diisá anentaijinak ichichiaju.

Kashikmas nantakiu, yujumkan yutsuk, nunik ajanum jegatá diyau baikuan, dateman, nuwéjai pujusá ajamujin. Baikuashkam así jaka wajau, datemak apig ijiam wajau, nuninun wainak, see, pujutash junik besegtina aya tusa wakebesemjan niimu. Nunik idaiyak, puyatjus ipantkau, dutika dateman baikuajai juki yajash ajau. Katsuntin diis baikuan dukap kupiju antsag datemnash tsupiju. Nunik wakitki jehén tau.

Apachun aídaush wajukauk aínawa egaktajai kajan sujustinme. Mina apag aídaush waimaku ajabiajama tusa, anentaijin ememen senchi dekapmamsau. Dekas, pujutan atak nagkamatjai tiu.

Tusa, tsawak, atash yamá shinaig nantaki, umintsamujin juki nii datsa pujus waimaktatus tepe wajakbau, ikam muja weajunum weu. Nuwi waka, juwap ayi tusa wajas diyau. Jintashkam, nii tepé wajakbaushkam, asauk wajas patatu. Juwimpá mina apag, aishmagku waimakti tusan waitkajame, ajantutsuk umagta waimakminum tusa

chichagtuyi titakamá buutu. Nunik idaiyak, tepe wajakbaujinak shiig ipanjau. Idaiyak, numí tsupig itá ukuak duká wejí tsupig ikaunmau. Etsa akaetsaig aknak umikú. Idaiyak numi kukajú wajattaman tsupia itaa, shiig igkuag umiku. Dutika idaiyak akaikiu maitatus entsa tsejegmamtin abaunum, nuwi akaiki maa wajak idaiyak, yumi shikik waujus wakau. Nunik, tseemak, shiig iwagmamas ememem wajasá ekemsau. Nunik, dekas tsaagkun umagtajai tusa, tsagkun jukimujin atija, ipaksumat juki tsapanum shiig kantemas pejekasua umaju. Payagkun juki yantamenchijin aepsau dutika niishkam tepesú.

Etsashkam yama amamu asa nagkatkaun akaegu. Atushat, muja muun tsakakú weajunum, ejapen, muun Kapiu ningkiush tsaagku umag tepau. Nunik tepai, pachishbau naintia dase ishamain numin akakeg juwaki minau, nuniai chaagpishkam tumainchau wajau, shiig ishamain, iiknag minatsuash tumain. Dase nanenag juwaki Kapiu

tepamunum nanántu, nunik chichajak: Wiitja, wiitja, makishkish depetkashbauwaitja, pujutna yapajiaknua, yamajam pujut tabauna najanag, wajigki utujimsash diigsati, ima wiikitja, wajak pachi pachini waketun wainkamá chigkaegá takiu. Etsash piipish wajasu aí. Nunik, muun Kapiu waja takiu, nii anentaimsag yama akinauwa ibau niimasu. Yamajam anentai egkemau dekapmamsau, nuniak paan chichá wajamain wajasu. Nuniayitak, etsa amamtai wajijin juwakug waketú takiu. Jintá wesa anentaimu, junash wají waimatna iwaitkae ajutpash, yaushkesh iina muunji batsamsamua nuwigkish ajutap tuu iwaikagtuwa tabaukesh antukchamua nusha, tau. Tusa minis dekas tunanum maitjai tusa, tsegkeki akaekiu. Tuna ejapen, takatkamat saaa wajamunum, manchish pampainai, muun wisu tikishmas mau. Maamas, chaa, yantsaptuju, nunik ememen wajas, shijigkapi ekemas minau. Nunik minai, naintia puumpuk juwatki pataetuku. Nunik minitam, wahá, yaki anish wekaewa, mina apachug aya nuwashit, aniashkush mina

duwag aya nuchauwashit, tau. Tusa, tikima waitkam numi nagkig ukukiu.

Jehén tau. Nunik wajijin shiig kuitamas ukuak, waujus jihín ikapaju. Dútika idaiyak maman kampantumchik tekag tuumpin ekenkau. Nunik, sukutnun umpua umpuas umau. Nujannak imikjau, nunik ankan wajasú nujantai jaamun. Nunik, kanagtajai tusa, tagkamashjin shiig awatug, jihín shiig igkuag, ememen depesú. Nunik depesá anentaimjau ajutap tibaun, nunik, wajuk takug ibaunash tujutme tusa anentaimu tujash kaja achiam kanaju.

Nunik kanai, wantintuku makíchik muun, nunik wiitjai amina apachum, ajutpaitjai. Ame wainkamun duka makishkish waimashtai waímakume, ajutap pujutan yapagna nunú iwaitamkame. Ujaktajame tusan pataetukmajame tujash antugtashkumin ukukmajame, yabai tajuajame imajui. Tikish aidauk magkagtua depetmaktinjin waimau

aínawai, tikish, nii pujutan waimatush asauwai tujash kuashat waimau aínawai shiwag maatnun. Tujamtai ame waímakum nuka pujut yapajiatin waimatkaume. Aanak makishkish waimachu ainawai. Yabai juju antukta, tsawákum wetá nunikam muun waimaku tabau batsata nunú ausata, nunikam chicham umikta. Makichik jeganum tuwaktinme, nunui dita emtin kajim atintatme. Ditak junak dekainatsui, tujash ame tabaun antukagtatui. Ame tame nunu ati tujamiagtatui. Nunikam wakitkim ipámata, nunikam ashí tuwakbaunum etsegkata ame waimákbaujum. Imá améketme jujú waimatkaumek, ame tibaun antukag ditashkam nuwa katsubaun, nuwa ikagmake tusa maamunak idaisagtatui, tujashkam dukap tsawan jukipa, piipish tsawan juwatjamui, tusa ashíi ujaku. Tima, shintag, jujú ibau atinna ajutap tujutma, yabaik dekájai, tiu.

Núnik, tsawau tai jinkiu, muun waimaku aidau batsatbaunum, weu. Nunik, wekaegas ipamau. Ashii muun waímaku aidaunak ipau. Núnik, waímaku aídau tuwakbaunum nagkamau chichatan.

Muun aídaun, chichajak:

Yatsug aídauwa, saig aídau, muun waímaku aídauwa, wii atumin ipajime. Waít aneasjum wii titatagnu antugtuktajum. Ashíi aishmag aidautaik muun wajasjik tukeni nuwa juki pujutaiyai. Muun chichak, nuwak inaja yuwatasa jutaiya, niijai antugdaisa pujustasa, tuyi. Núwak dekaskenum shiig anenkai, sujítkai, ibau asamtai nuwa ikagmakmataig maushtaigkaik. Wágka wii duwajun maamja, aneau asan, sujimajai takunka maamag. Wajupa nuwa maamu ainatsua ikagmake tusa, tujash dutika maajish shiig pujunnawak? Yabai, wajemea pujusá waitnawai, nuwa atsaunmak tikichin jukitjai tunatsui, atsawai. Nuwa ibau

anentak aíg, iina pujutji katsumkagtutai asamtai katsumtaiyai aniashjukish mautaiyai. Wii dekájai tuwaita nuwa maa waítiamush, ashíi anentaimsan diisan, wainkaiyap iwaku pujusá kajeajai takú, waímakuitjai tusa magkagtutaiyaita tajai. Tujash ajuma nui iik anentaimku waitsatnaitku. Nunú waitiamua nuna esakaumainuk shiig atsawai. Kajekbauk ajuma nui megkaewai, tújash aents maamuk ajum wakitkig minatsui, tuke megkaegak megkaewai. Wíi mina duwajun maun tajai, tikichik waa tame tujutmainuk atsawai. Ikagmake tusa nuwa maajish, pegkeg pujut juwamuk atsawai, áyatak nuni nagkaemasa waitnawai. Wii duwajun maa pujusan ibajun waitiakun, dekas atak jintá tepamun nagkámatjai tusan wenu tsagku umajan tepai, ajutap juna iwaitkame takug kajan atiau: Wiitja, wiitja, makishkish depetkashbauwaitja, pujutna yapajiaknua, yamajam pujut tabauna najankunua, wajigki utujimsash diigsati, ima wiikitja, awatime tusa, etseju. Tutai, muun chichainak, baake, baake, ame ibau waimaku

aminish wajin tuu pujutji. Ame waimakum duka makishkish waimashtai waimakume. Wajupa nuwa maushtaiyita nuna diisapas ajutap iwaitamkatai.

Tuu pujutsuk amek tame duke, yabai nuwa katsumku, maaku, batsamsa waitiamuk atsusti, tusa tiaju. Aatus chichaman umiku, nunik ukuak wakitkiu nii pujutaijin. Nunik, kanag tsawak ipamau, ashii.

Ashí aentsun ijumag chichajak: Yabai nagkamsajik, nuwa katsubauk atsusti. Katsumkagtamuk ukuaji, antsajik nuwa ikagmakmatai maamushkam imajuig ukuaji. Yabai nagkamsajik, nuwa dewakuish chichasa epegtai ati. Núwak anenkai, tsanigka pujutaiyai, atunisa takataiyai. Íbau aíg, iina pujutji katsumkagtutai asamtai dutiktaiyai, tujashkam yabai nagkamas juka abuewai imajui.

<!-- image -->

Wíi mina duwajun maun tajai, tikichik waa tame tujutmainuk atsawai. Ikagmake tusa nuwa maajish, pegkeg pujut juwamuk atsawai, áyatak nuni nagkaemasa waitnawai. Nuwen katsumuk, nuwen ikagmake tusa mauk, mina nagkijun wainkattawai. Wii mina duwajun maun tajai, wii dekájai tuwaita nuwa maa waítiamush, nuna diisan, ashíi anentaimsan, wainkaiyap iwaku pujusá kajeajai takú, waímakuitjai tusa magkagtutaiyaita tajai. Tujash ajuma nui iik anentaimku waittsanaitku. Nunú waitiamua nuna esakaumainuk shiig atsawai. Kajekbauk ajuma nui megkaewai, tújash aents maamuk ajum wakitkig minatsui, tuke megkaegak megkaewai. Tusa imattai, nuwi kaunkau aidauk, puyatus antuidau, makishkish tuchatain tau asamtai.

Ditashkam muun Kapiu buuttai buutiaju. Núnikag chichainak:

─ Ii  tsakat aídautik, atum muun aidautijum aatsayai pujutak takugmin aiksajik dakumji, tujash yabai ame, waímakum, pujut wainkaum taminish iish wagkaj waa tame titaji, dekas ame tame nunú uminkau ati. Tikish aídaushkam, dekas pujutak nunu amainai tusag chichaidau. Tújash wagkag yaunchuk tichamuita, aniakug iikiap pujutak ebesnawa, tusag chichaidau.

Yaushkek muunta chichameg ajantusa diisbauwai. Nuniau asamtai, ashii aents aidauk antukajui yamajam pujut etsegkamunak. Nuwa katsubauk, ikagmakmatai maamush, pegkegchauwai itunchat minakuish chichasa epejin ami, tusag chichaidau.

Junik pujut yamagman etsegkau muun kapiu. Kajanum tibaunak imatiksag umiku. Nunik, pujús, kanag tsawak ashii wajiji aidaunak

aentsun tinamkauwai. Ajajinashkam waitidaun diis susauwai. Nunik, jehénashkam etsa tegai apeauwai.

Ayatak, nagkijin, tawas apugbaujin, itipak ijimamujin nuwintu etse pegakbaujijai jinkiuwai. Nunik amamun diikmag wainkag, tuwig wegawa, tusa untsuidau, tujash, ayampatsuk jinta tsejeg weajunum, muun ujutki amamkiu.

## Timoteo

<!-- image -->

Timoteo, Apu adaikam pujusá, kanag tsawag, anentaimjau namaká aegseayai maan yuwatjai tusa. Nunik nampichin tai

juki namak kampujam nagkaemakunum ainta weu, atúshat. Imau waka ajuntak kaya muunnum ekemas esetus kunajin diikma wainkau kagká dekas shiig kuashat saegak kaya dukainak yujattaman, nunik wainak senchi wakéjuku. Ibaunap yuu agme, wisha timú ajau akunuk yabaiyap shiig yumainitja, tusa anentaimjau. Yabaikik junik anentaimjau, tujash kagka yujaun wainák wakekau. Nuniku tuu wekaeashtajai tusa idaisau. Nunik aegsean aju ajunkauwa nujin wakau. Sukuujin apujus iikus diyau, chaa, shiig kuashat mau: Chuwiu, kantash, dupajám    aya apu namaka uwetus abaunum ekemas ashii ejapiu. Nunik ukuak duka jintuki, pegkeg aidaun etejun tsupig juki itaa pujusá yugkunkau. Niina dichi susatnun, dukuji susatnun, tuja niinun ima kuashtaush yugkunkau.

Ashi uminak, etsa tajimai juwaki atak wakitki minau. Nunik minis, kayanum ekemi nuwi wajas diyau kagkan, nunikma kagka shiig

kuashat saegak etsa etsantai jiinag kayá dukainak winchantidaun wainkau. Wainak, sukuchijin tsukapeaku, aegseajin yakajin patai wajasá, uwejen takui dekapau kagka nagkaemagtai, namakchakam saawi wajakin, uutki akaegu dasesegmat, chichigmak maaninatsuash tumain wajau, iká wajasá antamak. Nuwí dukap wajaa wajaa, yaweawas tumain dekápeak pempenki ukukiu.

Nuwi minis anentaimjau tsákat asa, muun namaká chichamjuk nijagtai wekaesamujin.

Muun chichainak wait aneasjum jintá juwakjum kagka mawaigpajum, tusa imatuinaig kumpajijai uumak jintá juwaku.

Nuwi pujus, namaká nijawag mininak pampainiagtai, kumpajijai waintu abaunum wajas diinau. Kagkak tumainchau jinawag akaeyidau, nuninak waintu dita wajamunum kuashat kagka jinuinak anumjau. Ditashkam,

tsakat asag sapigmaitak, ashii niimas atsuagtai, kumpajijai akaetuk kagkanak kukag juki juki nagkimaidau. Ashii yajuak wajainai muunchakam minidau. Minisag najamnun chichagtai ukunmataik kagkanak yajuak waketjaju. Nunik minisag, tsapus niiminau nunikmág wainkaju muun Chimpa, ame juwi wajasam chichakta kagkan iyantuawag maawainum tusa adaikam wajas, kagka jina wakéjumain tsapua tsapua wajatai takamtak yajumak eme wajau. Imaniak Chimpak kagkanak chagkinum aimkau dutika apujak tikish chagkina juki nuwishkam aimkau. Nunik uuká ukuak wakitki taa imanisas wajatai tumainun niimá wajau. Nuniai tikich muun yakiya minis untsuau, anish namakash wajukeawa tusa. Tama Chimpa ayak auk saita kagkak tuu jina akaeyinatsui tau, tutai munchakam make make, aiksamek kuitamkata. Yabaik amek nuni tsumujin weta, awi kuitamkata, nijaknum wegaju mininawai tau. Tama ayu takug pempenkiu. Nunitai,

ditashkam wajukatig tusa pataetuinau. Chimpauchishkam kagka uuka batsakbaujin jegán wajasá ayampas ashii niimu nunik atsuagtai chagkinan júwakug paampa ijunbaunum ejapen eteau dutika duka kagajun juki áwantak patatun shiig wainmainchau awajus ukukiu. Nunik wakitki tikish chagkin dekas kagka aimka apukimun júwakug yakajin patainu nunik tikima kijimas juwaki asauk weajunum punus amamkiu. Nunik machik asa untsumu, wait aneasjum namak iyantuawaigpa washimnum chimpimkati, tusa untsumu. Najanjamat chichau. Imattai ditash uumak wajasag diinau. Chimpak itatchau, wait anenmainush wajakin wajasá sukuchin takusá, íma mamayak jinutai ijutatus wajama aanis wajas untsumak imatu. Imattai, Timoteo kumpajin chichajak, auk kagkan yait jukishma nuniayita tawai, imatuapi tujuttime tusa. wakitkimi nunika chagkina uuka ukukma nunú ii  kasagkami tiu. Tusag, waketjag uukbaun diinau paampa ejapen. Imanikma wainkaju

chagkin kagka aimkam pujaun. Wainkag, shiig aneas jukiag atushat kuwaekag chagkina apujus kagkanak akanak jukiaju.

Nunik kumpajinak awemak, Timoteo nigki juwak kagkan jig diyau. Nunik shiig aneas wakitkiu niina jehén.

Nunikbauwa nuna, nuwena pujusá dúkap tsawan wegak, aikan apa kagka uukbaujin jujukiabiajai tusa, nuwen ujau. Tutai nuweshkam senchi dushiju. Mina apag washiim jukimunum waka chichak kagkan ukan apukimjai uchita utitajum tujamatai ishkam wakau ayaji nunika nii tibaunum ega egakua atsakui ukukiamiaji. Nunikan jegan atsume tai,  wagkag atsuti tusa, waketjukiu ayi nunik ajuma nui chichak: yaa yawas jukima, auk yawakua ukukbaun mejentuk ejegamkua tusa, ujum shinuk jukawu ayi, tau. Atsa tibaun, tsawan pujusá nijamchin umak pujus ujaku diichin, nunak wii kasagkau ayajame

tusa. Tama dekaskek tame tau, tama dekas tajai tutai. Takumek diik tikia tau. Tama, ame umkám wajasam kagka jiná minidau yajuakam chagkinum aímkau ayume nunikam pempenkum tikish chagkinúmchakam aiksamek aimkau ayume núniamin kumpajum utsupak anish wajuk awa takui pegkejush aimin ayume. Nunikam chagkín paampa ayaunum uuká ukuakum tikish chagkinchakam jukim weú ayume. Nunikmin wajupa asag taa jukitig tusan umkan wajaa, wajaan, tsumunum untsumkumin diyam suku takusá wajasam túu wajakmin, wainkayap tawa, nii kagkán yajúmkug tichamape tusan, wakitkin chagkina egakan jukin ukukiú ayajai. Tusa tama muun dushiju.

Kagkan anentaimtukmá, tsakat asá kasamkamujin adeaju jintá nigki minis nunik dushijú, aníyap wekaeyaja, mina diichun atinun kasagkun, tau.

Tusa minisá anentaimjau dekas namak nijá yumainapi tusa. Nuna tayaitak nujan maam idaisau. Nunik minisá ája, tikichi ajají, pagat nuwintu kuchush kuashat ayámunum pachinkau. Imanik aittaman wainak wakekau, tujashkam anentaimjau, wainkan kasamkashtajai, ápuitak achimui tujutimme tau asa, ukukiú.

Nuwéshkam, aishi maamtai shiig yuwa pujú asa, kashik jinki ajanum jegaú, nunik mama putsú najin aidaun etejug uweniu. Sagkun tai,  papain tsujigku. Pempénak eep aíttaman wekaetus juukú. Dutika ukuak, dukán jukiú. Nunik wakitki minisá entsa nii mama nijataijin tau. Nuwi maman dijag apujak. Shiig maaá wajak, etsa tutúpin wégatsaig jehén wakítkiu. Nunik mamán ekenkau. Dútika idaiyak, jegá tajaká ashimkau. Dutika ukuak, aishi kitamki taá umagtinun nijamchin tsatsamá ekentsau. Nijamachishkam nu yau apamu asa shiig pushutau.

Aishi chichajak ashanta kanaja tsawakun aegsea ajunkun wétatjai, nijamchiush mama yamajam agma nujai umikta, mamayakchin maamtai yuwaku uwasmi, tiu. Tibau ása, niishkam ímatiksag umikú. Nunik pempenak, mamán enek ukuak, agá jinki yumugkun, jiimajai juki itá, ajum uchutua yuwatnun shiig umikú. Ima imaniakua uminak ukuak maak weu. Entsanum jegá tsapai shiki shikis mau, ima imaniakua mai, wamak wakitkiu. Nunik waka temashmak eketu, aishiin dakak.

Nuniai muun Timoteoshkam minau. Nujantai jaaki. Nunik, pujame nuwa, minayaitkun aniajai, tau. Tama, wiisha mai wakan, taashkumin minayaitkus aniatai tusan eketjai, tau.

Chaa nuwa namaknak ujumkesh maajai, maajai, jujuna diichin yugkutuajai, untsu juna dukujun yugkutuajai, tuja jujuwai iinuk.

Jujú chuwiu kumpaujai yugkunamag nunuwá inagsata, tusa susau. Nuweshkam, chaa jukeamajama nuwintush, takug juki jhínum jiyaú. Nunik pempenak, juna nijamchiuchin kintaag tak umagti tusan ekettsajame takug susau. Dutikam Timoteo juwakug uchi umak wajukeama imaniau. Nijamchishkam, yamá apamu asá pegkenchin pushútau.

Muun Timoteo chichak nuwa anu najai dichin yugkuttsamag nuna susatjai niish dukug inagsamtai yuwaiti tusa yugkunamu juki weú. Nunik jegantá, diichi pujamek, wisha aensean ajunkattjai tusan wemajai, nuna yama tajai. Aminash juna yugkuttsajame, jujú dukug inagsamtai yuwata tusa susau. Tama, waa, aishmagku ameap imatiju wekaenume. Nuwa jujú aishmag namakan ita nunu jukim amesh inagsakia, tau.

Aika susa ukuak Timoteo, amesh yusam taata nawanjum nijamchin apa nunu uwagmi tusa waketkiu.

Yama najuku asa, yugkunamushkam, buukui wajau, imanitai dukug chichak, ibauwapame chuwiau, kumpaushkam diisia, kugkuasia, tau. Tutai, chaa wa tame nuwa juka ibauwame, awi junasha yugkunamjai, tusa chichakiag yuwinau. Yuwa pempenak, nuwa amek nijamash shikikam ukuakum tikish yunkuntsamu aina nunú inagsam ukukta tsawaku yuwami. Nunikam, dukujun yugkutuamag nunú susam ukugtuta, tama ai tiu nuweshkam.

Dukap asa, diichi minau, nunitai wainak wayata, wayata diichi. Nuwa diich minawai, nijamash shikita, jimagtusan umagtajai, wajau. Nuwashkam puyatjus shikiká ekettsau. Dútikam umuinak batsamas iwagtunisag dushinau.

<!-- image -->

Nui pujus, Timoteo augmatu wekaesamujin, ashí augmatus idaiyak, diichi kagka aime, yaig achagme wainkamjai, dujag nagkamnatsaig nijami tumainapi timajai, tusa ujau.

Awichuk taja, kame. Saig Atuyap saiju kagka yait wajatsui, chichaman apakun wekaejai, wajuti nijattaji tusa tajai, takui antusan idaisamjai. Saig Atuyap ima chichaman najanchauwa namak nijami tusa. Tujashkam ame apu asam kashin pujusam tsawakum utuata kashikiush nunikam chicham wamak apakta, wajuti nijattaji tusam. Wisha wajuti tiajat, jetenkajui, timu ijunin agma nuna wenu taitag tajai, nunikan jatsuk kagkan yuwatjai. Yábaikaik, teejin yayajai, tutai. Dichi kagkak nuumpakme, wii wainkamjai. Nu ati, wii chichastajai, auk dukap tsawan jubaitsui, yumi nagkamnakug kakajus achattawai, tau. Tusag, umui uminakua, kihitai ukukiaju.

Kanag tsawag Timoteo muun Atuyap pujamunum weu. Nunik chichasú namak nijanati tajai, tusa. Tusá tama, aishmagku uyumanekeas taume, wisha nuna pachisan muun katsuasu aina nujai chichamnak apakjai. Yabai taumnui tajame, ame apu asam yabai makichik tsawan mamikiam ipamata, chichantsati, wisha nuwi pujuttajai, tiu.

Nunik, Apu Timoteo ijunjau muun aidaujai. Etsegkau namak nijami tajai tusa. Tutai, tikish aidaushkam dekas nijanati tusag chichai chichainakua umikaju. Anentain wakejukaju, iish kagka, nayum yuwatag taji tusag pampainau. Muun Kayap wajaki chichak, uchita, dekas tajume. Kagkak yait wajatsui, wiika junak yaunchuk chichamnak umikjai. Wiika tajai Apu, tsawan mamikiami. Lunes timu junakti, martes numi tsupinjati, miércoles washim diintsati. Nuwashkam mamán juinai, nijamchin uminai, viernes nijanati tajai, tau.

Tutai, apushkam nunak ayu tiu. Maki makichik 4 kilos timu itaattagme, nunuka secretario ujaktatjume nunikjum agatmamjattajume, tusa timatai, nuu ati tiaju. Tusag, shiig aneasag dushikiag, waketjaju.

Ijunag ukuki jehén waka nuwen ujakú junik chichasji tusa. Nunik ukuak diichin jegajua aiksag ujaku. Tama, chií bake, bake, iish kagka yuwami. Amesh waji tame, wiika mina asaukajui timu ijuniagmayi nunú taishpash tajai, tutai ayu tiu. Dichi, kashin wenati, lunes timu diintsati timaji, tujash iik domingo waká, kuntin egamki tsawagmi. Wii, yujagken kashai yumaya nuna diistajai, makishkikesh maa yuwashpash, tusa chichaman umiku. Nunik tsawag, kashikmas shiakag, we wenakua aknum wajag, nuwi umininak batsatu. Nuwa aidauk, entsá akaetukiag tsuntsun diinak yujainau. Nunia ditak jhín diinak yujainau. Aishmagku ame tsupista, tusa wajas niimu. Nunikma kushi saegak minidaun wainak, chichamainchau dekapeg shuit tau awen,

idaipas. Tujash numí tsupiak waken wajau asa antachu, nunitai paatasag shuit tau tutai ayampa diyau ninitai waujus iwijau wakata taku. Tama wagkag tawa tusa puyatki wakau, nunitai kushi saekae tusa ujau, tama sujusta akaju, makichik bala ama nujaig dekapsatjai tusa dakaku, wakenia minidau asamtai. Nunik wajas diyau, nunik niishkam wainkau kushi saegak minidaun, nui wajas diyau muuntan etejatatus nunikma dekas kushi muun wajakin minittaman pajat ipati mau, nuniai tikish aidauk yumpunak akaejau. Diis idaiyak kushi iyamun akaetuki iwaku. Muunchakam wainak, chaa aishmagku yaig maachume, bake bake juke yuwami, tutai dichi kushish ibau agku aish yujakama tau, tama jehá, kajigtatus aniame, tutai chii tiu. Nunik chichak, dichi ame kushi jukita wii jiinak kukitjai tusa, waujus aknum jegawaju. Nunik, jihín shiig igkuag, ikapag kushinak wegkainak eme wajainai, nuwa aidaush mininau. Nuwa taata taata kushin aishmag mae, tusa tau muun, tutai ditashkam wajantag jauchae, yuattaji

yuattaji tusag waujus tawag, maman awiniaju. Nunik diinau takagtai. Kushin wegkajag jukiag entsanum akaekiag ejapi, nuwig akag, akagkenash wegak iwaku. Nunikag, nu kashia nuwig shiig yuwawaju. Nunik tsawajag, timú wejeag taga tagainakua, jimájan kampugman jigkawag waketkiaju. Nunik aaknum wajag, kuntin painka ampigbaun yuu wajakag, ikuakiag ashinidau jehén waketinak. Mini mininakua etsa akaegai kaunawaju. Kanag tsawajag numí wejeag tsupijag jukiag washiim atinnum ijumag ukukiag waketug wajau. Kanag tsawainak, washima wejeag, pumpún tsupig jegá ashimkag jukiag washim atinnum ukuinak waketjaju. Tikish aidaush imatiksag umikaju. Aishmag nuna uminai, nuwa aidaushkam yujumkan kayaumkag ukuinak, nijamchin apainak eme wajainau. Nunikag, jueves ayamag, tsawainak atash kampantuma shinuk wegai juakig washim washimtainum shimuinau. Nui ashinas, shui shui, untsumkiag, dushikiag, shiig anesag ashinidau.

Nunikag, maki makichik nii washimji atinun umikbaujin jukiag, yanasua mininau namaká washim washimtainum mininak. Nuwi ashí ijunjaju, washimjinak, numinak takuasua wajantaju. Anis ijunai, tsawau, antai namaká utsanawaju. Maki makichik namaká wajatag waigkaju, numinak takaku, washim apujattnun mamikiawag wajantaju. Nuniai Apu tanta, dekapa ashimak, yabaik washimatajum tutai. Ditashkam, washimawag pempeninak, kayan yajuakag washima nujin batsatug iwainau, yumi teenak yumpugkai, tusag. Dutika washimkagmatai, apu chichak, pai make timatai, shimuinau nijaken weenak. Nuwi tuwakag, timú dekapainau. Washimau aidauk 4 kilos timun apusati tibau asamtai, imatiksag ikaunmainau. Nuwi dekapajag, diisag akaninau nujinum jukitnun, ejapen nuwintu washimnum nijatnun. Dutika akanag ashimak, nijatin aidaun timun tinamu. Nunikag timun dekénau, ijuntujag. Aents tikish comunidad puju aidau pachininau aidaushkam yaiminau. Dutikawag

ashi dekegkag ashimkag atak tinamu. Dutika ashi umik, ukuinak ashininau nijawagtatus.

Aishmag aidau nuná imaninai, nuwaush aidauk, ukunum juwakag yujumkan inajuk umikag ukuinak, aishi jintá yuwatnun ijijua, umagtinun uwa awetiag wajai wajainaku mininau washimnum. Washimnum kaunawag, ika batsamas dushinak ememen wajainau. Kagka chimpimun wainkagtatus. Nuwi batsamas yujumkan jiyawag shashman achijuawag yuwinau.

Nuninai, nijatainum waakag, timun jukiaju aidauk namaká wajawag ijunas, nijatan nagkaminau. Muun awemamu wajau, nijatajum tau. Tutai, nijainau. Timuk puju wajas akaegu. Dutikam, machik asa mamayakik, shashmak, nayumpik, kumpauk, bautsak jainak jininau, antai nuwi ijuninau mainau. Dutika nijawag ashimak akeyinau. Nuniai, nii nayumpin main aidauk, juwakag kaya muun

batsatkamun akaetukiag nayumpin achinau. Ditak aatus ukunum minisag, nayumpin mai mainakua mininau. Juka tikish aidauk, ashininau waugtus. Nii tupikauke, kayan tukumak iyauke, wajakbaikia ashininau. Nunikag, namaka ejapen, awenami tusag, timu imaji awenami tusa akankamun jukiag nuwishkam aiksag nijawag, timu akaetai pataetukiag ashininau, nui wenak namak jainaun maukiag, kagka tepaun jukiag, shacham tepau yajumkiag wajai wajainakua ashinu. Tujash kagkak imanikag atsau. Yama nijainaig timu dekapeg dita akaejau asa. Nuwi awenam tunajag akaegun nii mauk mainau, tujash dakak pujusú ima senchi mainau. Nunikag nuwi juwakiag, washimnum jegattak atak aweninau. Nunikag nuwi apu aentsji kaunawag aentsnak inagkenachu, kagka shiig chimpimati tusag. Imatuinaig, aentsuk uumak shimuinau, paantuk tupikauske, wajainau. Nunikag nuwi ijunas, mamayak jaug mainau, kagkashkam washimnum tujiag atak waketug

mininaun mainau. Nuniai nuniai, apu, nuwintu muun aidau pai yabaik washim diismi tusa timatai, aentsuk uwakamu tipakau wajainau washiman wejinak. Atushtanmaya aidaushkam washimachaitak washimau tupikau wajainau, kasamkatatus washimnum, tujashkam aents eke tattak mininai nuwa aidauk dita iyantuawag yajuak ukuidau, tujash nii kakachunak nii sutakchauk kasaju.

Nuu tsawantai, kagkak shiig tumaichau jinau, nuniau asa washimnumak tumainchau egkemkau. Aents washimau aidauk kagkanak eme takasaju. Nunikag, etsa akaegu asamtai pujut yumpunak shiakaju. Dutikam, namakak jinámunum bitatu achawash nunin tumain juwaku. Atsuinau, imá namaká chichamek antunu. Shiig atsuinau, wake besemag. Nuniamunum, nii washimachu ukunum juwaki minau, tiki diipatai tsapuka niimu, tujash atsuinau, shiakaju. Nunitai, washima tajua diyau tujash shiig atsau, ayatak kagka saepe

nujamag juyakun diis, peempenki, maamujin takusag shimuinau.

Kuashat aents namakan maawaju, nunikaju asag pachímatsuk jehén utsanawag, kíyatsaig yuwami tusag kakainau inagkagtatus. Nunikag yuu wajakag, nijamchin umu wajakag ukuinak, kagka juukbaun takai takinakua tsawainau. Muun katsuasu aidauk pujutan wainkau asag juwatkag pegkainak, wakejumain awagmainau.

Juna diisá muun chichak, namak nijakmamuk takatji shiig muuntame, auk dakik namaknak tsuwamag yutsa, tusa uchijin jintintuauwai.

Aatus Apu Timoteo nii pujamujin tuke mijantin namaka nija kagkan yuwak pujú.

Mijan 2009 tin presidente Alan García iinia nugkénak empresa aidaun inagketkine tusag apu chichamun antuku. Tikish iinia aidau Perunum batsamin aidaushkam apujijai

ijunag chichainak, nugka ayamjukmi tusag chichainamun antuku. Nuniai Awajúni apuji aidaushkam, yabaik nugka maanitbau tsawan jegae tuinau. Aatus tuinaun Timoteoshkam antuku. Nunik muuntan utuak, chichak itunchat shiig muun iyanjamae. Iina nugkenak sujukaje, iina presidenteji Alan García, ii iina namakji kagka nija yuwen nunashkam sujutjamkae, tau. Nuna diisan wiishakam wegajai apu ipamaina awi, tusa mochilajin juki, nuweuchijin pagkuk buutiu. See nuwa, itunchat ibau atinnak wika dekachuitjai, tujash apu tuinau asamtai wegajai, wajuk atig nuniakui wakattajai, tusa nuwen buutunak ukukiu. Nunik wekaegas, '5 de junio curva del diablo' tabaunum pachinak wekaegun policia Dinoes tabau mauwai. Nui nagkamnas tuke megkaegak megkaekauwai, iyashinakesh wainkachu ainawai.

Nunikmatai, nuwe waje juwak pujus, uchi kampantum ukukbaun kuitamak pujusá aishi aensean ajuntuk maamtai yuwamujin anentaimtus, agkutai jinki etsa akaegun diis buutu. Tikish tsawantai, namak nijamunum aishintin aidau aishi washimamtai kagkan yajumiagtai, wajas niimu, mina aishush anik jakachu akuig, wisha aikanap jú aya taku anentain inajek butu puju, namaka nijagtai.

Pachiasbau muun chichainak, Ornanización de base ORPIAN, nuwa aishi 5 de junio nugkan maanitak jajukbau aidaun yaigtatui kuishkijai tusag tamun antuku. Aatus tiyagtai antuk uchiji aidaun utuaku. Uchita apak nugká maanitak jakauwai, yabai yaibau atin tuinawai,bitaik aidaunak yaigkagtatui, jeganashkam jegagkagtatui tuinawai. Yabaik jeganmak baak pujustatji, tusa shiig aneas uchijin ujau. Mina aishug jakamunma yaintkagtatua, tau. Nunik pujus, shiig dekatatus Bagua weu. Awi waka apu

aidaun igkug inimu, tama, apu chichak auk ubaju tsanupajaje, yaya nusha tujamua. Nuninuk inaig atsawai, tiaju. Tama nuwi wajas tsuntsuma buutu. Aishi jakamunum, nigki pujus uchiji aídaun kuitamak, ayamtai colaboración tiagtai waitus takasá uchijin yaitaijin anentaimas, buutu. Nunik pempenki, nii  taamunum wakitkiu.

## Kuntin maa yuwamu

<!-- image -->

Muun Waya nuwena pujus uchijish tsakakaku ai,  kuntinu maa yuwatjai tusa anentaimjau ajá takak weu wakitki minisá. Dukap tsawan

ikam ketsuk pujau asa, tikichik maampap yuwagme, tiu. Taka takakua pimpiki minisá, jegá yumainji atsaun dekau asa, ajumash wajinak apatuanush yuwatja tuki minau. Tuu pujutsuk dekas tsawakun wetajai, tiu. Tusa minisá, jintán asutki, asutki, minikmá túwis petsák tepettaman mau. Nunik, chaa, juna yuwattakna nugká apakun, wajina yuwattaja timag, tau. Tusa, shiig aneas, uwe uwes jukiu. Nuweshkam maman ekenak eketu, eep jukimun yugkunatatus. Nuniai, duwaju juna tuwitsan jintá tepettaman mashja tau, tama tuiya, tau. Tutai juwai, diisia amesh tusa susaú. Jauchaee, wegasta mama najusmatai yusami, tusa shiig aneasu.

Ajuma nui, muun Nayap nuwen ujaku kashin ikam wetatjai, tusa. Tibau asa, dukugchakam, atash makishkia shinaig nantaki maman jiya ijia ukuak, nijamchin uwá umikú. Nunie Nayapchakam nantaki, akajun jaipig, wampashjin juki, balan, kuchiin juki, umintsau.

Pempenask machitan etsakau. Nuweshkam nagkanak yawan ayujuk wajai tsawau. Antai, muun Nayap chichak, shiig tsawatsaig jinkitjai, mamanak ajum yuwatjai tusa weu.

Yawashkam ikam yujau asag, shiig aneasag tupikainau. Muuntan ajapa ukukiag eemak weenau. Amush, Temajai imaninau, aishmag nuwajai. Mantinu uchiji aidau asag, senchi mejentinau ikam jiyamak. Ibau asagmatai muunchakam eme dekapmamu.

Imau kuwaegak wesa yawa megkaejamtai, itug shiyakme tusa wajas untsuau yawajin: biau biau, biau, wajau untsuak, akajun yanasá, machita takus, wampachin tsukapes wajasá pishak untsumu wajau. Nunik yawajin untsú, untsú, yujainawastai tusa niishkam wegau. Wega wegakua, etsa jintsaig ikaman amaku. Nuwi wajai yawashkam amaigkaju. Nuwi wajasá, untsuja juní wetajai, núnikan ajum menanum waketkitjai, japa pujuya

nusha wajukauk awa, tusa tiú. Jinta dupakú asamtai machitai asutki asutki wegau. Aniai Amush wakenia jau jau tutai, wajinak tawa tusa, waujus nain wakau nunik chichaju: estai, estai, estai, wajau. Wajinak time tusa ukuak wegau, nunik wesa eeestaiii, eeestaiii tuki, tiki diipataik wegau. Jintán asutki wegau. Japak paka tepakunmap tepegame tusa wakeen akaekiu. Nunik wegai, Tema aintu: jai, jai, jai, jai, jai, jai, wajatai, atsa kuntinu jeteak tinuwe takug wakan wajaki, tupikau. Amushchakam apaetuku, nunikag mai aintuinau. Amush tutaig, jau, jau, jau, jau, jau jau wajau. Imatiagtai munchakam, iyaubaikia tupikau. Nunik wesa eeestaiii, eeestaiii, eeestaii, awagmau. Tutupit tsumunum ematai, nain waka wajasá chichaju. Ima imatkauwa wajasá antau, nunikma atak ikuaki inimun antuk, akajun juwakug balan egkeka dakaku. Nunik dakak pujujju. Yawashkam itatjuinachu, imatiagtai wajinak imatjuinawa tusa, takamtak wajai, yawa atushat mininai, kayuk muun wajakin sakau sakau, nain nii

wajamunun wakatatus minittaman wainkau, nunik, imaniap yawanak ajapa ukuawa tusa, chuu dekapjugti takug, akajun ujatiu nunik tikima waun pauuu awakau, kayukchakam juwaki waken iya sagkanma sagkanma wajau. Yawashkam sujut tainak take take awajinau. Imaniagtai, wajas dii dii, make make takug kuntinu atankiu. Nui wajas anentaimu, tujash shiig kashikiapi, dekas kayuknak éntsa awi upushnan ukuktajai, wajuktsame, ajum jukitjai tusa ukukiu.

Dutika ukuki nain waka ekemas nuwe mama ijiamun atig nijamchin apatua umau. Yawashkam pimpikiag ijunas, yapajinak ujukchijin pega pega wajagtai, jasta takug maman daug daug aeptusu dutikam ditashkam kakantinau yuinak. Yuu wajak, nijamchin umag ememen kantaujuk. Yabaik wegagmi tusa yawajin saasa wegau. Estai, estai, wajakbaikia wegau. Nunik wesa, juwimpa japa pujuyi tusa, anentaimas diyau. Nuniai, yawa aidauk waken yujainau, aniagtai,

<!-- image -->

wajasá miimas wegau. Nunik kagkap weakun tukumak juwaki waken akaekiu. Akajunak takaku wampachin awagkeaku, kagkaegu nunik kagkae kagkaekua tujagkasua wakeen iyau. Imau iyák, jaka tepesú. Nunikní nantakiu. Idaipas wajai, shutuki wegau. Nunik wegai, Amush jetekú. Jau, jau, jau, jau, jai, jai jai,  wajau. Imattai, japan jetekchaegash tusa, iyashi najaimamunak kajimatki, empet wajakiu. Nunik yawa jetekbaunum jegantá diyau, nunikma wainkau, japá nawe tepettaman, nunik atsa japan jeteke, takug, shiig aneasu. Tusa wajas antau, yawashkam nainta atuni ema. Nunitai japak wainak aniame, junak namaká ikuaktatui tusa anentaimu, wagkanuk uchig aidaun wainkamkesh namaka dakamsatajum, yawa japan jetekchatpash tichamja tau.

Tusa ukuak, juka namakampap ikuaktatua takug, kayuk aipkimujin waketjukiu.

Nuweshkam kashik ajanum wegak, uchiji emkau nuwena pujaun jegajua, uchuchi apa yawa awekak weme, wainkamkesh wekaekum namaka jega antumainittme tusa ukukiu. Tibau asa Juep ajan takastajai tusa pujamunak ukuak, yachin weji ipa namaka weu, nui jegawag aensean ajutuk, yawa japan jetekchatpash tusag batsatu.

Muun Nayapchakam, entsanum jegá kayukan juki wakitki nain wakau, nuwi wajas antau, nuniai yawashkam tsumunum emau, ikuaki inimu. Nunitai atsa, inimui inimui, namaka inimak aiknuwe takug, eeestaaaiii, eeestaaaiii, eeestaaaiii, wajau, takatkamat. Tusa ukuak wakitkiu. Nunik, tupi tupikakua, asauk namaká jegattak amaká, nain waka, taaeeee, taaeeee, taaeeee, untsumu. Imattai, uchiji namaká batsatushkam, yatsuju antukia apag antajai, tae tawajama tusag, wajas antuinai, atak untsumu taaeeee, tutai ditashkam

<!-- image -->

taaeeee tuinau. Anui mina uchig ujatjukta, Nayapitjai, yawa japan jetekne nunik namaka inimui. Tutai, iitji, iitji, imajui batsatji wajainau. Tutai, chi, chi, make make, yawa inimun ukukjai, waketjajai, chichagkatjai, atum maatajum, tusa imatu. Tusa muuntak ikuakiu. Tusa yawan chichaju, nuniai yawashkam takatkamat inimu.

Nuniai namaka batsatushkam antukaju, nunikag chichainak, eke atushat minawai wiika yatsuju wakitkin kanun utitjai namputchuame, ame wajasam antumata tusa weú. Dukap asa kanunum wee minau. Nunik anug aepeak, jinki, yachijai wajas antau machik asa, pachiashbau, yawashakam japan inimu, nuniai apajishkam ukunum minisá, takatkamat untsumu, taeeee, taeee, taeeee, wajau. Kayuknak egkeaju, akajunak ajua inanki wajakbaikia minau, pimpiki.

Amushchakam Temajaig pimpikiaju akushkam, esaitatus anentai aintuinau. Imaninakush japa

ima muun asa atushat tsekeak ukumashkam patatkau mininau, ima imaninakua, pimpikiaju. Nuniai apajishkam eeestaaaiii, eeestaaaiii wajatai, apag minawapi tusag an senchi aintinau.

Japak, anentaimjau yawa anin, nantsagku aina anun tsanustajai tiu.Tusa yabaikik tsumunum akaikiu, nunik nugkan tentea ukuak, aták ikuaki, yawanak atushat ukukí, nain wakau. Muunchakam yawá chichagbaunak idaichau. Yawashkam antsag idaiyinachu. Nunik waken akaikiu, yawan ipimkitjai, yawekag waketjatnume tiu.Tujash yawak ukukchaju. Muunchakam chichagbaunak idaisachu. Imatikam see, aanin aidauwa minak mantuattawa takug, nain ishamain abaunum weu, Nunik tikima jaak wakau. Tujash antaish yawashkam idaiyinachu.

Amush tutaik, tsakat nagkamas apaji japan mautai pataegas unuimaju asa shiig dekau wajuk tsanumnaita nuna. Apaji chichajak,

japak yáma jeteamuikik yunumjushtia, pimpiachu asa, kajeak taku maantuwa, aniau asamtai ikag aintaiya. Untsu dukapkau aina ibau asá japak esaka mumainai. Tujash sutagtik, ikaush aintaiya. Aikam, yabaikik atushat ukujatki, nii wakegamun imaniakush ukuacham nigki pimpiya. Senchi tupikainai, aniakuish ukushtaiya. Nunak shiig dekau. Nunin asa tema juu juwamik imanita tutaish imanishtaiya, imanikma maam ataiya, anuchitik ikaush aintaiya, untsu pimpiakui eme takastinaitku tusa jintintu. Atsa tibau asa Temashkam Amush wajukeawa nuna pataetau. Ima imatikinakua, ipimkiaju, ditash pimpikiaju. Yuwamunak sakapajaju. Tujash entsanum jegawag umajag chichiajan aintuinau. Yawa pegkejush, sutag wakakin, asum, yantsaptin wajakin ainau.

Japashkam ima imaniakua, tujigku yawá tsanug ukuktakama. Ima imaniakua shiig yaweju nunik buutu. Juniktatkuna, sain chichagtak, saiju tikish nugkanum wemi

tujutkuish ayu tichayag, tusa anentaimu. Tuwig wetaja, wajuk uwemainkita tusa imatu. Tujash, nuni senchi anentaimkush, ayatak imanu, yawa idaiyinachu. Senchi puyateau, imaniakush, igkuachu tikish anentainak. Ima imaniakua wajas, see, juwimpa pujuja, au ikama awiyap wekaenuja, junak yabaik ukuajapi. Mina apagnash juwinkiap mau ajabi, tusa buutu, tupikayitak. Nunik, ashi tujigku. Niina ayamjumainuk atsau. Tupi tipikakua, yawejú. Nunik dekas au amain katintajai, nunikan wetajai, dita mantakush mantuatnume tusa, atak ikuaki namaká iyag katintatus minau. Shiig pimpikiu. Yawanak ukuki minau, puyatki. Yawashkam ukujin minisag jau jau jau wajainau. Munchakam pimpik, ukunum pataegas minis, eeestaaaiiii, eeestaaaiii, eeestaaaiii wajabaikia minau.

Nunitai, dakak batsatushkam, takamtak uumak wajasag antuinau. Nuniai dukap asa, naintia Japashkam kakug kakug minau, namaka iyagtatus. Uumak batsatushkam

diinai, japa namaká pujut iyag yukumu, nunitai, ditashkam tupikakiag juwakug pataetukaju. Nunik juwatkiaju, wamput, wamput, wajakiu. Imanistakama japa ejapena wetatman amaigkag, buutunak, numiyai puju, puju, maa juwakug chaat egkejag, ikuaki anumkaju. Nuniai yawashkam sujut kauntkau, nunikag japa maam egketun take take awajinau. Imaninai muun Nayap wampachin tsukapeaku, akajun japiaku, maaji, maaji, wajakbaikia tupikau. Antai, apawa maaji, tuinau. Tama, chiii bake bake, maig dakakugme, atum atsutaik wemain wajake, tau. Tusa jegantun diyau, chaa japa muun wajakin kapantu egketu wainak, pai uchita, jukechua, aiksagmek egkegjum iwaktajum. Tusa ishimak, kukag weu yawajin saasa. Nunik wegai, nuweshkam tupika minau, aishi minittaman pusut igkugku, nunik waa Nayapchi minitjamek, tutai, minajai, minajai nuwa, japa japa maaji, uchin kanunum iwaktajum tusan ishiakjai. Wait aneasam juu kayuk jukikia tusa wampashnum egkeamun

susau. Nunik, chichakiag wenau. Nunittaman, tikish sai, kumpaji aidaush, mininau, igkugkag kumpaminau. Cha saiju, japan maame takui wisha minajai, tutai kame kame, japanak maajai, uchin kanunum iwaktajun tusan ishaikjai, jasta saita puyatkaipa, duwapchijigkesh yuwami tau. Tama shiig aneas pataegas weenau.

Uchijishkam, iwakag japanak ajuantag pakainak eme wajainai, ditashkam wakaju. Nuwi ijag mininau chichainak, dekas atumek yujumak yuwatajum, nujantais jinajumtai, ii yaimkami saiju, tuinau. Tutai muun Kayap, waa dekas tame, atum tajumtai, untsu atum pájajumin yujumkauchin yuwatjai, tusa weu.

Nunik juwakag, pákainak batsatu. Nunikag batsamas, Jempe, kumpaji Antichan iwagtak, jutika maamtai yuwamnum tamash yajash nemayume. Yabai juna bakuin amasmatai yumainchukaitam. Tama, chuu, ame dekas aishmag atsawai tusam uchi nemagkam buut

wekaenume, tusa tudaiyinau. Tusag, iwagsag imatuinau. Nuninai, muun Nayapchakam yujumkan yuwa taantau. Nunik, ashi pakakagmatai nii achiik akaaju. Akaag ashimak, ámpujin chagkinum chimpia nuwen susau, bajenti tusa. Dutika idaiyak, pákamun yaimkau aidaun tsupig tinamak idaiyak, uchiji eemkaun juu bakuin susau, nawanjin yakajin susau, tikish uchijin ju yakajin susau, ashi tinamak, nii buuken, bakuijai jukiu. Pagaenash tsupis tinamkagtuku, duwapenash aikasag. Ampujinash tinamag ashimak ishiaku. Dutikam, ditashkam shiig aneasag shiyakaju.

Nunik, muunchakam yawajin saas nuwejai jegá wakau. Nunik, ichinak kuntin painka yutain nuwen itanta tusa, itanmatai japa nejen akagbaun chimpiau dutika ekenkau. Pempenak numí baseja umikbaun juki, japa akagken wegajá umiku. Pempenak akapen juki yunkuna nuwen susau inajuati tusa.

Nunik maman juki yawajin ayuju. Nuniai japa ekenkamushkam kuwau nunitai saujin shikiká juki yawa namiken yajaa mamajai pachimjug jusa aputusu, dutikam Amushchakam Temajai kakantinau yuwinak. Imaniagtai, jasta imanitsuk, najukmatai yuwamnujum, tusa chichaju. Japa najukmatai, kuitamas enek tsukin apusau, dutika pai nuwa ukasta yuwami tusa eketai, ijag aidaush mininau ijainak. Yaunchuk ijachu akushkam, kuntinu maamtai minitinau. Saiju pujamek, wisha ijakun minajai. Tama, waak, wayata saiju, wisha pujajai, yawa awekakun weun, japa maajai, jasta iish yumiuchijikesh umagmi. Saiju imajui taata tusa chichai, tikish aents, pujamek wisha ijakun minajai, tikish diichi pujamek wisha minajai, tikish apawa pujamek wiisha minajai, tusag, tusag, utsaninau. Imaniagtai, muun Nayapchakam kuntinu maa yuwak tuke tuwagtai asa, wayata saiju, wayata nawanta, wajau. Nunik niina jehénig aentsuk bete wajasú. Nuweshkam aishijai tsagka

<!-- image -->

asag kuntinu ukai ashii tinamkau, nunikag ijuntusag yuwinau. Nuniamunum, tikish aents miniagtai, nuwi yaunchuk kaunawag pekaju, tsaa tikima maigkikaik tuinau, tutai, muun chichak jasta saiju tipa, yumiuchijinakesh apastinme, aya antamukesh aame, tau. Tutai nuwe chichak mama abuekae tau. Tutai kame awim ekenkakia. Tama nuweshkam awi ekenak najukmatai ajamasu. Nunik yuwawag, nuwa kaunkau chichainak, wii nijamchin shikistajai tusa nijamchin shikik tinamkagtau. Ditashkam umú wajakag pekamas, muun Nayap wekaesamujin augmattai antuinau. Nunikag agkutai waketjaju. Nunikagmatai, Nayap nuwejai juwakag pujusag, iinak tuke imatijamnap agme tuinau.

Tutai, wainak aninatsui, jintá dateman umajan tepekman wainmakabiajai, diisia au wéga, kuntinu imatiknuwe, tuwagtai pujuwe, nuwe tsapikchakam tsagka wajakname,

diisia kuntinun yawaji aintai imatana, tabaun antukabiajai, tutai, kame awiak imatijaminawa, tau.

Nuna tui tuinakua, iish yawa ayujami tusag, aents waittsachush iik ajampeaji tujash juu yawa atsakuig ushui waitmainai tau. Tusa kayuka neje apu tsupikbaun jiiki Amushun Temajai susau, dutikam ditashkam waitmamain wajainau, yuwinak. Yuwawagmatai, nuwa kuntin yuwamu shiig kuwitamsam japimkam ajapata yawa shimpankai. Shimpankamtai waji yuwattaji, tau. Tutai nuwe ayak, acha wiika shimpankai tusan yabaichi dupan ayugchamjai. Tutai, kame tajaja jama, yawa shimpankai tusan tutai, kame waji titajaki taja jama tusa, yawan saas wegau ajapatatus.

## Chigkun nuwenamu

<!-- image -->

Chigkas nuwe Mamaisjai éntsa nijak weú. Núniku nujantai jaki minisá, nuwen aujak, nuwa nawanjush wagka juwakme. Wii yaum

chichakun entsa nija diismi tusan tai ayu tima nusha, tau. Tama, acha, kaig uchi dakagtusta tawai tusa takui untsu ame mamaush inagsam pujumata timajai, tau. Tutai chii tiu. Nawanjishkam jega japimak, yujumkan inajuk, nijamchin tsatsama umik ukuak agan japimak wekaegai, ditashkam mininau. Nuninaun, wainak, minajumek, wiisha agan japimkun pujajai tau. Minaji nawanta, tau muun Chigkas. Tusa nawanta juju namak yunkuntsag nunú ame inagsakia tusa susau. Juki, kakantus inajua pai tau. Chaa nawanjush wajupani inajuae. Tusag, yuwami tiaju. Atijú, kumpau muun ainau yugkunamun atijú. Dutikam, buukui wajau, pegkejan. Ibaun, ditashkam wakéjusag yuwinau.

Aatus muun chigkas nawanjin tsakajun apujus inag yuwak pujau. Nawanji Tsapik daagtin, nuwa takau wajakin. Yawanash tsuumchau, puyatjus namijin, atashun kuitamin, ajanum wekaetanash ashi dekau, tsakag dukujin yayak puju.

Aishmag jukitjai tajai tusa apajin tajuawag segainau, tujash muun Chigkas dakitak, jiyajatuk ishima pujú. Aents daki juki tajai tinu. Minash kuitamjumainchaun susatag tatsujai, tinu asamtai nawanjinak ajantus diin ainau. Uchi waugsaush aidau iniamashkam apajin ujau, dutikam muun nii wejé mai muuntak chichas inagnau.

Makichik tsawantai Tsapik pakijinau, nunik initkag unuimatdaikau. Tujash ayatak chichamaik pujuinau. Apají chichamen dekau asa, aishmakun aneakushkam etsegmainchau dekapeau, dukujinash ajantus diyau. Nuni nuni, aishmagkun aujak, ame apa ujakta nii mina apajun ausati tiu. Tima ayu tusa uchishkam apajin ujakú. Tama waa, wajukuskait, saig chichauwe nunú ame dekamjama tusa, uchijin tuma jiyak idaiyas, pujusá. Makichik tsawantai, uchiji wake besemag pujutai, dekas tame nuwa waketiama nuniakum tame, wii ausatjai saijun, waji tujutting tusa tiu. Nunik, agkutai sain

jegajua saiju pujamek tau. Tama, maa saiju wisha pujajai, tutai, wiisha minajai machik chichamain akui tau, tutai, ayuta, waji chichamain awa, wisha dekatjai, tau.

Kame saiju, wajigtia ima uwaishni, kame nuwak inaja yuwatin akiinnawai. Wisha pujajai nuniai uchin yaum tajutjua, ma apaju diichi nawanjin jukitjai tajai, nuwak kame apag iniasam takuminig wiisha wagkanuk utujimash pujutja tujutne tujutmatai, dekas wii mai munnuk chichastajai tusa tajuajame tau. Tama, waa saiju, dekas tame, wiisha nawantug tsakag pujakui inasan yuwakun pujajai. Nawanjuk ashi takauwai, duwiyas tawatai tujash wii dekas uchijum jukiti tiintagtai, tamash amina uchuchijum machishkish egamas yutanash dekachu, ája ajami takatnash dekachu, kuntin egamka yutanash dekachu, wiisha anun susanush wagkag nawanjunash waitkastaja. Waitiakui diitan dakitajai. Saiju ayu tichattajai, kame nii anentaimsag tawai tujash wii nawanjinnuk ayu

tatsujai. Wait aneas uchuchijum waitkagsaika, ame chichagsata. Amesh wii taja nunu anentaimsata. Tusa jintias ashi ujaku. Tama, saiju dekas tame, wisha uchignak ausajai, tujash ame tame nuna aiksanuk ujaktajai. Wainak waitkagma wekaeyi, tusa wakitkiu.

Imatjuam, muun jinta wesa, anentain inajuk buutiu. Uchig nuwa wakegajai tachakuig ibajun antu wekaebaitsujapi tusa, tau. Nunik ajum tsawak, uchijin inanki ekenas pujuta pachis ujaku, nunik pempenak, muunjai muun tau nawanji jujuki pujushtaya imajuig juwakta. Nuwa takuishkam, idaisata. Apajig shiig dakitawai, tusa tii idaisau. Tujash, atsa tibauwaitak initkag nuwajai chichau. Nunik makichik tsawantai umikaju chichaman.

chichsbaun ujaku. Tujash japijag ashi ujakchau, ayatak, tutupit ausau. Uchiju muun dakitawai, Chigkun nuwá chichajak apa shiig dakitawai, mina apag tujutme, niishkam aiksag dakitawai. Dekas ima pegkeg judaikimi, nunika atushat

makishkish waipamainchunum wemi tau. Tama tujash, nusha wainchatainmash imatui wetatji. Mina apajuk tuké igkupamainai tau. Tutai atsa, tau. Makichik nantu asa tupikakmi. Tama nuwashkam ayu tiu, tusag pujuinau.

Aatus tusa pujusá. Chigkun kumpajin ipau, ikam kanaku wemi tusa. Nunik apaji aujak, wiisha ikam wegajai, kuntinu maatjai tiu. Tusa weú. Nunik wesa kumapajin ujak, kumpaju nuwan jukitjai tajai, tujash apaji dakitawai tusa ujau. Wait aneasam atutkata tau. Tujash wajuk atutkati tame tau.

Tusa tama, ame dékame muuntash wajupa atushta ikamash yujau ainawa nuna nagkaikin, weta tajai. Minash nugka iwaintugkata, tau. Tama kumpajishkam ayu tusa, muunta yujataijin ukuki, nuni nagkaemas jukiu. Imau, wekaechatainum wakaju. Nuwi akmakag pujusaju. Nuwi pujus aján umikú. Nunik, entsá mamikia, shiig ipantug ashi umiku.

<!-- image -->

Nunik idaiyak ikam wekaegas shushuin, kushin, wagan, kajemkau. Nunik, pujusag, shiig inajuawag tsawainak waketjaju. Nunik jimag tsawan minii pujuinau. Nunikag mini mininakua taawaju.

Nunik kanag tsawag nuwan aujak, auk dekas ipaksumat nantu asa wetatji, nugka ii  wetinnak mamikiajai, ajanash umikan ukukjai. Makichik uweja amuan kanajan atak waketkittajai, tusa aujus ukukiu. Nunik pujusá, tsawan jegatai atak wakitkiu. Kumpajin ipá jukiú. Wegak jukiu tsanimpan, pampan, pitukan, sagkun, piriyan, imanik yajumak weu.

Nunik makichik tsawantai wakau muun aidau yujaku kanutaijin. Nuwi kanajag kashik jinki wega wegakua etsa akaegai jegau akmakbaunum.

Nunik, tsawak ajan apea ajaku ashi, kumpajijai. Dutika ukuak, shugku egaká shiig bajeg ikaunmau. Tsawak shugkun

ajiag, dukan juuk sameknak jegá apaku. Nunik, umikji, kashinik kuntin egakmi tusa kanau. Kashin tsawan kuntinu wekaetus mau. Nugka wekaechatai asamtai, japak, yuwichuk, kachaik, kayukak, chigkik, pabauk, namakak, utsagbau ayau. Ibau asamatai yupichu kajegka, pujujus inajuau. Nunik, kashini nui pempenkiu waketak. Nunikag mini mininakua, muunta yujataijin amakag nuwi kajinau. Nui kajig, kashin kashik juwakiag mini mininakua etsa akaegai kaunawaju. Dukuchijishkam, puyatu pujau, uchiji minitai shiig aneas pagkupaku. Minajai minajai tau. Tutai apajishkam, aishmagku tuwiya kuntinush imatikame tau. Tama apawa yujagken kautun yupichu maajai tusa tau. Tama, chií, kame, muuntak datsati ima yupichu kuntinuk igkutia tutsaya, tusa idaisau. Chigkunchakam kumpajin kuntinu akantuk susa awemak, dukujin susau. Nunikag kuntin itamun kumpijan yuwinau. Ajuma ni, muun anentaimjau, mina uchig imanik egamas

mauchuwe nunash wajukeakug imaniawa tusa anentaimag diyau.

Chigkunchakam jimag nantu pujus, kumpajijai atak weu. Jintá kanag, nui juwaki wega wegakua wakau niina aakjin, nuwi waka, kanag tsawag ajajin wekaetus diyau. Yamajam nugka asa, wakejumainun wajag minitai, shiig aneasu. Dupajin ipantug ashimkau. Dutika idaiyak, agkutai kuntinu maa ita kumpajijai yuwawaju. Kashinia nui, shigkin wejé, dakag umik ikaunmau. Nunik tsawak pujujus tanishmag apaku, dutika waitin najatua, idayas pempenak pegakan pegakmak, ekemtai umik idaisau. Kashin tsawag, basú juuk ijug juki entsá uchutug diyau, chaa kumpau tsamaku, mamayak aidau jinutai juwa juwa aimkau. Dutika iwaka yugkuna yuwak, tikish aidaunak shikiapaku. Dutika ukuak, wekaesami tusa wegag, kashain, kayukan maawag itaa, inajuawag, shiig umikag ukuinak kajigkaju. Kashin nantajag, shikiapamun, pegkamun jukiag mininau. Mini mininakua

aaknum tawag agkutai kajigku. Tsawainak jinkiag agkutai kaunau. Nunik pujus, nuwan aujak juu nantu akaekui wetatji tusa akateg idaiyas pujau. Nunik pujus, nantu akaekittak wajatai kugkupí duken ichiag juki, shijigkapi yajuak ita, pempeag umikú. Dutika shijikapi tsaik aimak umiku. Dutika ukuak, tukupjin juki nina wajiji aidaunak chimpia umiku. Uumin, nagkin, ashi umik ukukiu.

Nuwashkam antsag chimpimau. Mai umintsaju. Aanik uminunak ima kumpajig dekau, tikichik shiig dekainachu. Nunik pujusá, tsawan jegamtai, nuwan iniau. Tama, nuwa chichak tujash wisha apagnash waji tusanuak jinkittaja minak shiig wamak waitmain ainawai, idaituchu agme tau. Tutai ame wajuk tumainitme tusam umikta, wiika tubaitsujame tiu. Tima kanag tsawag dukujin aujak, dukuwa minash apag autugsata minash ajan ajagtiti, wakegajai mina ajajush ajutjiti  tusan. Muun wajasjai. Wii nijamchinak umiktajai antsanuk wiki atashnash minau

ajutiagma nuna maamtai yuwak aentsun ipa takagtusti, tusa ausau. Tama dukujishkam ayu, muun wajasum duwis tametai tusa, aishin kanak tepes ujau nawantug tawai tusa. Tama waa taunash wagka ajagchatja takug kame nijamchin umikti, wii ipaman takagsatjai tiu. Timatai nuwashkam puyatjus nijamchim umiku. Muunchakam aentsu ipaká, beeka jamag numinashkam ajag ashimkau. Nunikag waketug kaunawag atash asaaja ijujai painkamun yu wajakag ememen chichainau. Nunikag nijamchi nagkamawag umuinau. Muun chigkuna nawanjishkam, nijamchin shikik aja ajamakua, ejapeantu nunik yawegjai, dukuwa ayamjatjai ame ajamasta tusa kanak wegak ukukiu.

Dita juwakag, umui umuinakua etsaitkuish tajimai ukukiaju. Nunik muun Chigkaschakam duwaju kanagmi tusag weenak nawanjin esas diinau, jukatutai kanaje tusag ukuinak ditashkam kajigkaju. Nunik kajinak jukatinau. Imatiagtai, nantaki wajijinak yajuak jinkiu. Nunik wajasá, apaji jukatutai, wagkanuk

junish wekaeja tusa anentaimu, tujash atash shinuktatak wajatai, waujus igkunikmi tusa mamikiamunum jegantu. Aishmagchakam dakak wajau asa, wemi tusa pempena takiaju. Aentsuk kajigku. Aniamunum shijig umikbaun aka wegau. Shijig abuetai tikichin aka waja wajakua atushat kuwaegak wegai tsawaju. Nunik, wegai, wegai tsawaju, ai, wee pujuinau. Ima imaninakua atushat kuwaekaju.

Dukujish, tsawag nantakiu, anchataijin, dukap kanaju. Nunik nawanjin untsuau, yujumkan awiti tusa. Untsu untsu aimchatai wajupa senchik kanaje tusa jegantá diyau. Atsutai, tuki weme tusa. Waya dikma, wajijig shiig atsau. Ayatak tsentsakak patatu. Nunitai puyatkau. Nunik takamtak nawanji muun pujamunum jegan amesh kaim waintsumek tusa iniau tama atsa imajuig tatsui, tau. Tutai, kaim ashi yajumak megkaekae, judaiyak ankajama tau. Tujash yajaig tupikakinta tusa puyatki wakitki jehén tau. Nunik aishi kuchija weu minittaman chigkasú tau, puyatki, tama

waa imatme tau. Tama Chigkasu nawantug yajumak megkaekanush yajai wegakug ankae tajai tutai, yajaig tapa dekayaitkum tatsumek, wagka nawanjush yabaish anti, nawantug tupikaumainu pujumka, akatjam awemam tatsumek tusa, najanjamat shinau muun. Tama, wagkanuk wiisha nawanjunash awematja, wiika dekatsai. Nawan Teresan jegantan iniamash dekatsai tawai tau. Waa, wika ankam tupikauta tichamjai wainkata, jukinuk asutja ajapashtajash, wajau muun. Anik wetasag apawa aja ajagtita tujutma, tsanujug wii kanagmatai wetatus tusa ima imatkauwa. Yujumkan yuwa, jasta saiju uchijish pujawash ijagkun aujutjai tusa weu. Nunik jegantun saiju pujamek, wii minajai nawantug yajumak tsawak megkaekamtai, amina uchigmish pujawash tusan minitjame tau. Tama, wisha pujajai, uchignak tsawagnuk wainkashjai jasta dukujin iniastajai tusa untsuku. Amesh ina uchiji waintsumek tau tama, atsa kashikmas nagkamas atsakui kumpaji jeheniash wee tajai tau. Tujash wag juniskesh weti, kanutaiji diisia

tama, diikma wajiji atsaun wainkau. Nunik atsajama, wajijin yajuaka jama tau. Tutai, saiju aniakug judaikia tupikainak ankaje tau. Tama, muun chichak saiju wii nawantug anik megkaekai tau asan paan amina ujakmajame, yabai ame uyumakam tuwi wenaku ankaje mamikiam nawantug awagtukita, wiika diitá wekaetaku tsawan megkaemainuk atsugtawai tiu.  Tusa chichak wakitkiu.

Duwaju junik chichasjai tusa ujak idaisau.

Chigkunta apajishkam aatus tibau asa, chichaman wegaju ashii aents batsatkamunum. Wainkugmek ujatkatajum tusa ashi yantamnum chichaman nagkimau.

Nunik sai jegajua, saiju ame timun aiksanuk chichamnak nagkimajai, wajuk atig tusa ujak wakitkiu.

Muun Chigkashchakam uweja makichik amua wetai, tujash makichik chichamkesh wantintsujama, wajukau asag aninta tusa,

niishkam puyatkau. Nunik pataji aidaun, sai aidaun, chichaman nagkiju nawantug judaiki megkaekae, tukig wantinkat aniakuig ujatkatajum tiu. Tujash chichamak machikish wantinchau. Nunik makichik nantú jukittak wetai, muun puyatuk, nawanjin wainkattakama tujig, buutu. See nawantug anik megkaekatin aimpa wainkan tuu pujumag tusa buutu. Ajanum wekaegas nuwen ayas buutu. Antsag uchigtinchakam buutuinau, uchijin wainkachag. Nunikag, uchi apajishkam, nuwa apajishkam butuinau. Nuni nuninai nantu junisag chicham atsamunum abuekau. Antai, Chigkasu nuwe aishin pempetuki, chichajak anik megkaega tama nawantug sujimajai taumek imatju pujushmakum tusa jiyau. Nuniai, uchi apajishkam tajua, saiju anik mina uchig megkaeka ankattakuish, nawanjun sujimajai taumek tuu mina uchig chichagtishmume, yabaik mina uchijuk nawanjumjai megkaekae, wii akunush akatjan awemashmajai, ditak chichas ankaje, an yujas

jinta umimkaukesh amainai tajai, tusa muun titakama, sain pagkuk egau. Tama saiku dekas tame, wiisha aus aniik tupikakiag megkaejat takun tichamjai, asati tudaiya pujushmi, amesh chicham nagkimata. Apag suwimjuashtimpash tusa aninau amainai, yabaik ima ankaush wantinas nuwena pujustinme, tusam chicham nagkimata, wiisha nawanjun wainkatag tajai, tusa muun imatu. Niishkam aikasag chicham nagkimau, wait aneas nawanjun jukitatus wakegak ankau agkun tajutjuati ajantugtsuk, nawantug anik wegak wake besemjan sujawai, dukuji buut pujanuna tajuati, tamtai chichasan nuwean pujustajum titajai tajai, tau. Tujash makichik chichamkesh shiig wantinkachu. Ditashkam, wantinkashtimpash tusag iniminau nuni nuninakua yawetjaju. Tui tuinakua mijatkaju. Chichamak shiig wantinkachu, atsusu, nunitai auk wainak wagak weenaunas ikama apuji yuwawabiatai tusag buutmaikia nagkankaju.

Nunik kampantum nantu wegai uchi kumpajishkam, iman asam minitin ata tibau asa, apajin aujak, apawa wiisha maigkikaik wainkankesh ikam wenu taatjai. Dukap megkaekattajai tusa nigki weu. Kashik jinki wega wegakua kintamak muunta yujataijin wakau, kumpajishkam dakak pujau asa, kumpauchiji minau wainak tupikatji pagkuk uchush buutu wajau, shiig senchi eganinau. Sakapajag, aaknum utsanaju. Nunik, kumpa maasa wakami nunika iish kuntinu itag nunu yuwami tusag entsanum mainiag waja, káshai shikiapamun shiig yuwawag, nijamash apukimun juki kumpajin shikijuk suwak niishkam umaju. Nunik nagkanak, kumpa minash ujatkata waji tuinawa tusa kumpajin iniau. Tama kumpa yama megkaekaminig muuntak tumainchau chichayi, apá jegajua jiyak ukuki, nuwen jiyas dekapes waja wajakua, makichik chichamkesh wantinchatai, nigkitu buuttan juki nuwejai ajanum buutui tusa ujatiagmayi. Antsag amina apashkam dukujai buu buutinakua nagkanjabi. Yabaik

chichamak atsawai. Muun Chigkaschakam wantinkuig susan apusatjai tusa apan ausau asa chicham wantinkuig ujatkatajum tuu pujuwe. Yabai ame wantintaig shiig aneas juwamain ainawai tau. Tama, dekashkesh wajukmaintsukait wainkakesh tawastai tusa tiu.

Tujash amesh pujamek tau, tama kumpa pujajai, shiig pujajai, kuntinnak atsumkas maan yuwajai, namakchakam, chigkishkam. Duwajuk unuimatjuke tau. Tama, bake auk, ame ima shiig pujame awig waitname tau. Tusag chichai chichanakua kajigku. Tsawainak, kashik jinjag wegai wegainakua etsa akaegai jegawaju. Nuwesha akatja ukukbau asa, yujumkan umik pujau. Ememen wajasaju. Nuwashkam nui pujus ashi iniau patajin pachis. Dukuk yabaikish apajai nantu antuma antai buutu pujuwe. Tuke iniimjupainawai, wajukauk awa tusa. Ashi ujaku patajin pachis. Nunik, nuwi pujus kumpajijai kuntinu maa yuwak, namakan maa, chigki aidaun maa

yuwak shiig pujau. Atumek ibauwap yuwajum batsatjume tama, iik ibau yuwaji, tujash puju pujuish pata anentaimtusa buutnuji tuinau. Etsa akaekui dukujun anentaimtusan buutnujai, wagkanuk ujaskesh ukukiabiaja tusan, tau nuwa.

Nunik pujus, nii wakitkitin tsawan jegatai, kumpajishkam kuntinun egatuk, pegkajua umigkau. Dutika, namaka nija juuka, nunash pegkajua ijijua shiig umijuk aputusu. Dutika, kumpa jujú mina apag sujuttsata, tuja ju mina duwaju apaji susattame, ame mamua dutikam tusa mamiktua susau. Kuntinnak shiig daekai pempentug umigkau. Tsawan nii waketbau jegamtai, kumpajun kuwakan ukutjai tau. Tutai nuwe chichak aika ukugkumin kashi wegakui sapinmakun buutmajai, ae aet ikam yawa shinakui, tutai, dekas tame, tujash pataimunum kanagta, wisha kumpaju kuwakan kashinig ikuaktatajai tusa tau. Tusa, tsawau taig jinkiaju, mini mininakua etsa eke aig aknum tawaju. Nuwi kanag tsawak,

kumpajin aka akateakua tsawau asa, kashik nantajag yujumkan yuwawag, akatdaiyinau. Yabaik tikish nantu amamkui wakata tiu. Tusa kumpajin awema waketú takiu. Nunik etsa akaegai jegau, nuwe dakama pujai. Minajai minajai tau. Wemaka tau, tutai weme tikish nantu amamkui minita timajai tusa ujau.

Kumpajishkam kuntinu entsas tikima mantamas, jaak tau jehén. Minajai tau apajin. Dukujik uchijin pagkuk egau, wiika pasunash mantugtuama tusa buut pujajai, tama atsa, pasunuk atsawai. Tusa kuntin itamun iwaintau. Apajishkam wainak, aishmagku tuyiya imatikamesh kajegkume tama, atushat wekaesan maamjai tau. Tama make, make tusa, shikiapamun eme takainau. Nui ajum dukujin ujak juju muun Chigkas nawanjin aneak waitmamain buutu puja nunu susuta tujamtai juka uchijin emegkak waitia nunu susattame tiu.

<!-- image -->

Agkutai Muun Chigkasu jegajua, ubaju pujamek, wiisha nawanjin emegkak wait pujawai tabaun antu pujaji, juna aminash uchi ikam wema nunu mas itamun niish diisti tusan itajuajame, tama, waa nawanta amek jutijam, see kuashat. Dawantug dekamainchau megkaekamtai anentaimkun waitu pujajai, tusa muun buutu.

Susa ukuak, tikichin pempentuki jegajua aiksag susa ukuak tau. Nunik aishmagku ame timum nunak aiksanuk tinamkajai, tutai chi bake tiu.

Dui pujus nantu amamtai atak weu. Nuishkam antsag ijasa minak kuntin aidaun ikaunmau, nunik muun uchiji emegkag waitiak batsatun uwaetau. Tikish nantutin jegakma nuwak ijá etek pujaun wainkau. Aatus nigka kumpajinak ijajus waja pujau tikish aidau dékashbaunum.

Anis pujuinai makichik uweja amua mijan nagkaemakiu. Anis pujusá uchinak jimajan

akiawaju. Tsawanchakam nagkaemau unchishkam tsakainau, ditashkam muun wenau. Uchi eemkau numpak iniimu patajin pachis. Tikish ekeu patatkamushkam nuumpau. Iman tsawan pujusag mininau asag, kumpaji ataktu takamtai awagkeak, kumpa dukap pujusjai, iishkam anejatji. Mina duwagchakam dukujin, apajin aneawai, wainkatatus. Tuja wiishakam antsanuk miina apajun, dukuchijun waipaktasan wakegakun wait pujajai, duwagjai. Ajapamu najanean atushat pujusan waitiajai, maigkikaik. Iish iina patajijai ijunja pujustag taji tau. Tusa ame jegám minash nuwá apaji autugsata, aiksamek mina apagchakam. Imanik tsawan nagkaemakbaunum wantininakuish waji tumain ainagme tusam, nunikam waji tiajat tikish nantutin taattam aniakum ujatkata, tusa akateg awemau.

Tibau asa, kumpajishkam nuwa apajin jegajua apawa pujamek, wiisha ijakun wekaejai tau. Tama aishmagku pujajai, wayata

tima waya ekemas muuntan auju. Nunik apawa dekajai amina nawanjum pakiashbau judaiki megkaekae tabaun, yabai imanik tsawan nagkaemaki nuwish yabaish wajintu anentaime, tau. Tutai, aishmagku nawantug anik megkaekamtai, waitiakun pujajai. Ashii iniimsajai, tujash makichik chichamkesh awi wantinkae tabaukesh shiig dekanache. Yabaish imanik mijan nagkaemakiu aish aentsush miniintash wiika dekatsai, wajukauk aajawa. Tujash namput iwaku batsamas mininakuig aishmagku wiisha waji takukunuk tuush pujutja, ima pegkeg see tumainitjai, tusa tiu.  Dekas tame, kame aents imanik tsawan pujus minau waji tumainita, shiig dekas tame. Tujash dukujush waji tinuwe, tama, mina duwagchakam nunak anentaimnuwe. Auk mina kajentu pujawai, amee sujimtaigmin mina nawantug anik judaiya wekaegas megkaekachek taku imatjutnuwe, tutai, dekas. Tujash apawa amek anik megkaekati tusam tichauwaitajama, amek pegkeg tiuwaitme, kame anik megkaekae takus tiatai. Apawa

tujash uchish waji tumainitme tau, tama, kame tiu akunchakam nuwintush jukiume nuwintu tikish nuwena pujumuk atsawai anke nuwenbauk nawantug jukiume kuitamdaikajum pujustajum tusan, nugkan dekapjuan pai anui amesh takasam nawantug ayujata, tumainapitja tusan tinujai, tutai, chii, pegkeg anentaime. Wiisha puju pujun minijai, amesh kuitamamsam pujugtusta, puju pujun ijagtajame, tusa wakitkiu.

Muuntak buutmaunak sakapachu, etsa akaega antai buutu. Nuna ti ukuki uchi apajinash weji iniau. Tama, wisha waji titajaki, uchi wakitki minaunash, minaig utunchatak atsawai, wiika see tumainitjai. Imanik tsawantai unuimatdaiyak minaunash, nuwintush mina uchijuk nuwenatjai tajai, takui wii saijun uchi tawai tukaman saig numpan chichakui, tabauti intimjuki yunumchatia tusa uchi ausau ayajai. Tusa nagkanak, tujash saijush iniashchamkum tau. Tama, iniasmajai, antsag time niishkam, ituanchatak atsumainai,

wagkanuk tuush pujutja, nuwena batsamas minaunash, kame pujustajum tumaina duke ajutui time, tau. Tutai dekas tawajama. Imanik tsawan batsamas minidaush waji takujik tush pujuishni, tujash nu tamash tuwiyag minita, iman tsawan nagkaemakiu abaunmash. Dekaskesh wajukauk aajawa tinujai. Mina duwag, kajamjajai minajai taun tusa tuu pujuwe, tau. Tutai, dekaa, tau. Apawa ya dekawa, ibau ikam weaja awigkesh etentu amainai, tama, tujash initikish aents imanik tsawan pujus wakitkiuwai tabaukesh antukbaukai, diisia wajupa tsawan juwatsua. Wiisha ejemain dekapchaujai, wajupa mamiksag ankash megkaekaukita, wantinmainajama, jaama. Ikamia pasunas kasamkamia, makishkish kajamchaujai. Anentaimsakia amesh aishmagku, ibau uchi megkaekamtai wajuk anentaimainita titakama muun buutu. See shiwag mantuamtaig tuu pujubaitsujapi, yábaiyash besetnak inagnaku aintag tutai. Apawa amesh waimakukaitam tusa iniau, tama, waa tame aishmagku, wiisha

waimakbiajai. Nuniayaitkun juni pujajai. Uchig dekamainchu nuwajai megkaekau asamtai, anentaig achigkuish tujash nuwajai megkaekau asamtai ayatak anentaignash awaké pujujai, tau. Tutai, dekas tame apachi, kame wajukuskait, jasta tujash wagkag imanikash megkaekabi, pachiasbaukesh wantinkachaintash dekami, tusa ukukiu.

Nui pujus, tikish nantu amamtai weu kumpaji pujamunum. Nunik ujaku, nuwa apajinak ausamjai, apanash aiksanuk ausamjai, chichamak yabaik atsawai. Wagkanuk tuush pujutja, yaunchuk nuna tiu akunchakam yabai nuna ananetaimtsujai, tusa muun time tusa ujau. Tama, untsu dekas ditash, wajupa mijan nagkaemakchae nuna diisa tuinatai.

Tusa pujus, kumpaji wakettai, kuntinu susa awemak, yabai minakmek aents mina waji juwamun yainmain egakam ayu tuinakuig ujatkata, tusa akateg awemau. Tibau asa, niishkam aentsun egaku, tujash ujakchau

batsatinawai tusag, ayatak ikam kanaku shiyakmi tajai tusa ausau, tutai, ditashkam, ikam wee kuntinun kuashat mau asamtai, chaa waa tame, ame takuminig wemainai, tusag tsawantan mamikiawag pujusag shiakaju. Wee weenakua aaknum wakaju. Nuwi jimag tsawan batsamsaju, tujash makichik kuntinnakesh igkugchaju. Nunikag tujash ame ikam wegajai tusam kuntin imatikam itamumnusha tuwiya maakmea anmume tuinau. Tama, yatsug aidauwa, wait aneasjum antuktajum wii titatagnu, tusa etseju.

Kumpag aidau wii kuntinun imatikan itauweg nunak wiika imajui mauchujai, diistajum au muja imau weajana nuna amain makichik tsawan kintamkun jegatainun kuntin ayawai tau. Tutai, tujash amesh imaush yajaiya wekaesamea mainume, au ishamain tinu agma nusha tuinau. Tama, kumpag aidau atum dekasjume awi yaki pujawa nuka. Yabai ujaktajime, atum dekagme iina kumpaji

Chigkun tutai muun Chigkasu nawanjijai megkaekauwa nunu. Nuka au muja taja imau pujuinawai. Nunak ima wiki dekajai. Wiika ikam wegajai tusan minag awi wegakun tinujai. Imajui taa dakagnuwe, jui juwakin niijai wenujai nunikan etsa akaegai jegannauwe, tutai. Tujash, imanik tsawan nigki pujubaitsujama, diisia wajupa tsawan megkaekache tuidau. Ditak dekaskeapi tuinachu. Tutai, atsa dekas tajai. Ditak yabaik tatjai tuinawai tusa akatugmatai, dita apajinash igkuan iniai chichamak atsawai tiagme tusan ujaka ai, untsu minash aents ipam tajutjuata wiisha atumjai ijunjan jegatjai tujutiu asamtai atumnak ipajime, tau. Tutai dekas takuminig wemi tuinau. Puyatkaigpajum Chigkuntak yabaik iina dakapak pujawai. Tusa wemi tusag, tsawainak kashiik jinkiag wenau. Wee weenakua, etsa akaegai pakanum iyawag weesag wainkaju aja muun ajabaunum jega pujutaman, nunikag tsuwa aaniakug dekaske auk tusag jegattak wesag untsuinau, tau tutai Chigkunchakam tsekegkuta jinkiu,

nunik minajumek takug kumpagkagtau, nuniai uchishkam jinjag niimidau nui nuweshkam jinki wajas niimu, nunik minajumek, dakaku wajupa asag kaunat yabai timajiapi tusa pujaji tau. Tutai kumpajishkam minayaitku aniaji, idaipasa minaji, tau. Tutai, jasta dekatkau iish yujumak yuwami nijamchish awai, yuwa umu pujumi, atum yuwatnuk kuntinnak umikan pujajai. Tusa, kashai maamun kumpaji auidaujai shiig yuwawag nagkaninak nijamchim nagkamawag umuinak batsatu. Nuwashkam shiig aneas, aishin nijamchin shikiká ajampeak, iwajiagtai jujajai wajabaikia wekaegu. Uchik aga wasugkaminak tupikainak yujau.

Umak batsamas, chichainak, iik atum megkaekau ayujum nuwi nagkamsajik shiig dekachuji. Wajukauk ainawa tinuji. Yábaikaik, nunika pujauti, iina kumpaji iish ikam weagmi tujamatai minimji. Imajui yujasá dekaaji, tuinau. Tusag, tujash wajuk tupikakiu ayume augmattsata tuinau. Tama Chigkunchakam augmatu, nii judaiki

tupikakbaujin. Wajuk nagkamauk ayi, ashii augmatu. Judaikish wajuk pujusukita ashii augmatus amukú. nunikmatai, anentain ejemainchau anentaimsaju. Tsuwa imanikme amek waittsauwaitam, tusag tuinau. Nunik umui umuinakua kajinkú. Tsawajan timu tainiag entsa nija namaka jukaju, nunikag pegkainak batsatu. Shiig pegkawag chimpiawag ukuinak, yuatnun yugkunkag, inajua yuwawag wajainau. Tsawainak, ikam shiyak, pabau nagkaemataijin dakakag, pabau minittaman maawaju. Nunikag nunashkam pegkainak batsatu. Nuna ashiimkag ukukiag. Kashinia nui, Chigkun uminu wakitkitin asa. Ashii uminak, kumapajin tinamkau yaitkatnume juwamun tusa. Uminkag, kanag tsawajag waketjatin asag, nijamchin umuinak batsatu, ima imaninakua, amukag ukuinak, japa painkamun yuwawag, nagkankaju. Nui tsawainak, kashiik jinkiag mininau idaipas, uchi saasa. Nunikag mini mininakua kimpag tawaju aaknum, nuwi kajigkaju. Kashin kashiik juakiag mini mininakua, jintá juwakaju. Uchi

buutinau asamtai. Nuwi kanag tsawainak kashik juakiag mininau. Etsa tutupin wegai jintá amakaju diita batsamtaijin. Nunik minisag jega batsatag weakun, waininau. Nuna wainkag uchi iniminau, awish yaya batsatua tusag, tutai awig iina pataji batsatinawai, amina apachum, dukuchum tusa nuwa uchijin ujau.

Ninisag jintá utsanawaju, utsanawag mininaun aents aidaushkam wainkaju nunikag aush yaita, tusag jinjag diinau. Nuniagtai nui ditajai mininau chichainak, anuwajama muun Chigkasu nawanji Chigkunjai judaikiag megkaejau aina nunu, tuinau. Tutai, jauchae tutsukea, amek tamea, takug, pujut yumpunak igkugkaju nunikag kumpaminau. Tuwi batsatua jukiugme wajainau. Tusa ukuinak, tupikakiag muun Chigkasú jegajuawag nawanjum megkaekau aya nunu minawai awajinau, imatjam, tuiya, dekaskechukai takug nuwejai, jinki diyau. Nawanjig wajinak utsag ukuak uchijinak nagkaiki tupika minau, nunik

taantak apajin dujukijai wajaun wainak pagkus pagkus, buutu, shiig aneamunum. Apajishkam jaucha najanjú amechukaitam, minitjamek takug niishkam achiik egau. Aentusk untsuminau, Chigkun wantinkae, Chigkun wantinkae, tusag untsuminak pampainau. Imatiagtai Chigkuna apaji chichak, nuwa wagka imatuinawa, yaa jakae deka ukukia, tau tama ayu takug japinkuta yaa jamkamtaig imatuinawa tusa tupika wekama uchiji wakan wajaki minaun pusut igkugku nunik wauu takúg uchijinak kajut pagkuk egau. Imattai muun jaak tepaushkam yaa jakamtaig imatua duwajush tusa idaipas nantaki ekemas, waa imatme tau, tutai nuweshkam uchush megkaekau aya nunu minawai tutai, jamujinak kajimatkiu, wakan wajas tseke nantaki niishkam minikma uchiji minittaman pagkuku nunik jamujinak tsagaju, nuniak uchijin pagkuk buutu. Imattai apawa minajai tau.

## Kampa sai tujinkamu

<!-- image -->

Apachmaega pujut pachiasbau iyau comunidad Atsakus tutainum. Nunikag dúkap tsawantan jukiaju, apach pujutan dakuminak.

Yabaik ditashkam, kuichik tabaun wainkaju antsag takasá ajakmatan dekawaju. Nuniku asag, paampan, maman, ajainau, dutikawag sujukag kuishkin júkiag sumak yuwinau. Atus batsamas ajakmatan unuimajag takainak batsatu. Imanikag takainau asag, diita diiság patajinak ijajuinau. Yaushkek imanika ajakma sujaku kuichik juwamu pujut atsau asamtai, patajijaish tsawantai ijagdaiyas pujusú ainawai. Tujash nuwintushkam papi ausa unuimamu wayau asamtai, makí makichik takainak, ditanun puyatjukag batsatu.

Makichik tsawantai, muun Tegaku tutai comunidad San Rafael tutainum pujú, uchijin ijagsatatus taú comunidad Atsakus tutainum. Imajui pujusá, patajin ijajak yujumkan ijutak, nijamchin umak wekaegu. Tujashkam, muun sutakchau wajakin, dushimainun shiig najanin, dushimainun apujus aentsun dushimtikak wekaegu. Ibau asamtai, nunú muun taame tabaun antukag, yájau dushimainun apugchauwe tusag egainau. Nunik wainkag,

tuwajuk antujinau chichamen, Ima dukechu, chichamujishkam shiig antu wajamain.

Makichik tsawantai uchi tsakat, niina aweén akinau chichak, apachi wajuti taamume tusa iniau. Tama nii aimak tikish semanatin tauwaitai, tau. Tuwi wemume tamashkam, nawantan ijagkun weun minauwaitai, tau. Ijagsatatus minisag, apachi pujamek tamashkam, pujauwaitai, pujauwaita, tau. Jintá minaun wainkag, apachi waketmek tamash waketkiuwaitai, tau. Yujumak uminkamtai nuwe chichak najuke yuwamita tamash, yujumak yurapa, yurapa, tau. Aatus tinu asamtai, kuashat aents yunumjukag antugkagtatus wakeyinau, chichamen unuimajagtatus. Nunikag ditashkam betek dakuminau.

Tikish tsawantin ijak taa pujusá, weu sai Kampan ijajak. Jegajuá aúju pujutan pachis. Yaunchuk muun batsamsau aína nuna pachisag chichainau. Antsag, yamajam pujut papi aujut wayamun diisag augmatuinau. Tusag

chichá chichainakua, yujumkan yuwawaju. Anik pekajai Kampá nuwe tanta, wajuk maumaitkita tajai, amish setachin amume tau, tutai, waa jasta tsawakun diistajai tiu. Tutai sai chichak, saiju bala atsakuig wii amastajai tusa ajum wakitki tajua kampantum balan Susa ukukiu. Dutika susamu ása, kanag tsawan muun kampa weu amichan dakaktatus. Tikima agkutai, wajas diyau, nuniak namputchauwame tusa akajun pátasag jaipig, sai bala susamun juki egkekú. Nunik seetash wajamunum jegau, nuwi jegá, wajas niimki, niimki wegau. Seetash ijunbaunum jegatatus. Nunik jegantatak wekama numi esajam minama katiakunum, ejapen dupasu abaunum shiig wainmainchau nuña, nuña wajattaman wainak, aukeap tsabau minitu mina waituk wegak aniawa takug, balan egkekú asa, juu juwamik pajat ipatiu. Imatikam, pachiasbau, sai balan susauwa nunú buutkau, nuniak aaaeee, aaaeee, wagka mantame, wajau. Imattai dikmá niina sain wainkau. Wainak, wagka amesh imajuish wekaeme. Tama, wagka mantame, saiju,mantame, wajau.

Imattai tupikatki iyantua diikma, niina sai. Sai wainak, wagka mantame tapa amesh juwish waji wekaetame, eme dekamjama wii amichan maatjai timag nunu, tusa sain jiyau, ae ae wajaunak puyatkamunum, aents mininak pampainiagtai wegak ukukiu.Tuke aneas maawai tujutiagtatuapi taku tupikau. Nain waka wajas antau, saishkam tae tae, saig mantawai wajatai aents aidau mininak pampainiagtai, pempenki wegak ukukiu. Nunik uumkau ikam.

Aentschakam kautuawag, wagka sainash jutikash tukunaita tusag kajekag senchi awanmainau. Nuniai, yachi Ampush chichak, jasta wekegak yatsug jakati, tusa imatu. Imatuinai kampa nuweshkam maman nijak pujau wagkag imatuinawa tusa wakan wajaki waka diikma wainak, wagka shiig dekaskesh imatjume, tuke aneasag aika, wii amish setachin yuwakui dakakam makia tai, anu mina dichug niishkam ijak taa pujau asa, saiju wii bala amastajai ame maata tusa susam dakaktajai tusa minime tau. Tutai,

tujash niish wagka bala susauwaitkush sai minitnun dekayaitkush ijapakush eketu, tusag pampamdaiyinau. Ima imatu, júkiag nain iwakaju, dutikawag shiig diinau. Diyam, juju kuwish untsuja junini balak shiig tukuju, munisiogkak ayatak duwapen tepejú. Nuniak numpan senchi puwatai, dekas postanum jukimi tusag Imacita jukiag iwakaju. Doctor dis chichak jatanak jabaitsui tiu. Tusa, inimu, wajuk junike tusa. Tutai ditashkam ujakaju. Tusa ujam, doctor senchi dushiju. Tujash wagka nii bala susauwitkush niish ijapakush ekemsamki tau. Doctor chichak, juka makichi semana pujumainai, tiu. Tutai patajin ame pujugsata tusa ukukiaju. Nunik jegawag tikima jatanak jamainchame, doctor diime, tusa etsegkaju.

Nuna nuninai muun Kampashkam saig jakamtaimpa mina mantuawagtattua tusa ikam uumkau. Nuwi jimag tsawan pujusú. Tikima nujantai jaak, niina asauke atushat abaunum weu. Nuwi pujai nuweshkam imatig umkame tusa egak wekaekama nawen

waitkau. Nunik nii pujamunum wakau. Nuwi waka egau, nunikma wainkau eketun. Yujumak jujukbaujin susau. Muunchakam nujantai jau asa, kakagtus yuwaú. Nunik nijamchin umu wajak, baak mayatiu. Nuweshkam ashi ujaku, tama, chií aniakug tsagagtatui tusa, tujash wika shiig tsagai takun tatjai tiu. Tusa nuwen aujak, nuwa wakitkim kashin minakum jacha, machit iwakta, aja ajamtajai. Tusa ajan ajami, nuwe iwak nuwi pujusú. Nunik pujusá chícham sakamtanum, wakitki jegau. Muun aidaushkam taa pujusta, chichamak atsawai tiaju. Aatus chichasá juwaku. Sainashkam tikish tsawantai wainak saiju tsagkugtunta wiika dekachu asan, amichas aniatai takun ipatiamiajai tusa tau. Tama, kame saiju, wagkanus aniish wekaeyag, wiisha ijakun weún minai ija achigkamtai tsegkesnuk, numi igkuas depakui ekemsabiajai, tusa chichaman yapajia juwakaju.

Aatus epegtuma tsawan pujau. Kuashat mijan nagkaemakiu. Ditashkam muun wajasaju. Nunikbaunum, majanu dujaji ajuntain ukumatai, muun chichainak, namak yait

ayatsui nijami tusag chichaman umikaju. Tusag timu tainiag nijawaju. Namakan tumainchau mainau, pepen, yutui, kusham, súyam, putu, katish, buta, tujushiku, jinuinau. Aentschakam mainak waugtuinau. Namaknak shiig kuashat maawaju. Imanik mainai etsashkam akaegu, antai shumuinau. Nuninai ujumak, nii wakegauk juwakag yushmatuawag namak jaka tepeaun juwinau. Nuniagtai muun Kampashkan flechaji muun wajaknun takusá, kanaka wajau. Namak jintai ijutatus. Nunik wajas niima wajau, pachiashbau nii wajamunum initkanmaya winchan, winchan wajatai mamayakiapi takug flecha muun wajaknun juwakug panan iju, dutika supu supu awagmau, imanitai diikma niina sai Tegaku sagkanin ijum imaniau.. Wagka mantame wajattaman, wainkau. Nunik puyatkau. Flechashkam nawen shiig akutuamu asa numpa tumaichau saegu, namakak numpa wajasu. Muunchakam jaka, jaka iyau, najaimak, sagkanin ijumu asa. Imanitai, muun Kampa chichak, mantame tusatasamesh wagka wii wajamunmash

ujattsukesh yushmamesh miname. Wainamjama wii wajag nunu. Ame minamun dekajak, wiika namakap imaniawa tusan ijushjapa, tusa niishkam shinau. Imatjam, atsa saiju, yushmawag namakan eme takainakui wiisha dekapsatjai tusan iyagjai, nunikan kusea tunag wegakui pataetukin minijai, tau. Ame wajamunak wainkashjame, anentaimsanush dischamajame, tau. Aniakum yaushkesh amish maata tusam bala sujusaitkum ajanum ijapa wekaekmin amichastai tusa tukuchuk ayajam, yabaish antsamek tuke aneas aikatsuah tumain juniamna, auk etsegkam wekaemainitme, tusa imatjau. Nui kautuawag, achikag idaipas jukiag kukag jiakiaju, dutika diinau. Ju sagkani untsuja juní dawé pakajiya nuwi dekas ejapen flecha ijumu, ininit awaetukiu, shiig jiimainchau. Imatika ajapam muun Tegakuchish, muun mamayak iju  ájuim tepemaina imanis tepau flechanak akunkau. Tujash numpának negachu. Aents nuwi kaunawag ijunu chichainak, tsuwa wajupa mamiksaya niinash ima ijuawa, aniau

asa nigki yaushkesh akajuwai tukuja maumain awakauwai, yabaish nigki iju imatikae. Atsa, junak muuntak sain kajejin asa anin tibauwai tusa taushkam aidau. Imatiagtai, muun Chaji nui wajau aimak, tujash tuke aneasag nunash tukuwait, niishkam aikam atatakug amish maata tusa balan susauwaitak ajan mamikis ijapa wekaetai, dekachu asa, nuñatutai ipatiuwai, tiu. Yabai ju tajum nunu shiig anentaimsajum diisjua, muun Kampak nigka kanaka imajui wajas namak jinun ijutatus wajai, nii imau wekaeyitak yushma imaji tanta nunu. Minakug saiju wiii minajai, wajasa digsata wii yushman distajai, tumainchukaik, untsu atsa tibauwaitak ijumtai tuke aneas ijuawai tiishni. Imatiagtai, uchita saiju tuke aneasag ijutchae, junak wiki etsegtsuk mini wekaesan ijuam asajai. Wainkajum chicham tsuwapakaigpa, tusa imatu. Imatunak, uchiji, pataji ainau, namak puyatjamunak, ukuinak peque-pequenum kuitamas egkejag Imacita jukiaju. Awi iwakag centro salud jegawag

paciente iwakji patai iwaktin atsumaji tusag jukiag itawag idaipas patainiag ejegawaju.

Nuna dutikinai, muun Kampashkam wakau niina jehén. Nuweshkam namakan inajak eme waja pujau aishi minitai wagka wake besekmesh miname, flechasha tusa iniau. Tama, nuwa auk saig Tegakuk wajukuskait, jukea aniakuig maatjastai tau. Tutai wampa, wajukae tau. Tama, duwaju flecha takusan wajajai, namak jinkui ijutjai tusan nuniai initak unumpea unumpea wajawas tumain winchan winchan wajakui namak tunajuwap jaak imaniawa tusan wishakam kakantsan ijujai  tau,  tutai,  tujasha, tau nuweshkam, duwaju dutikkaman, saig nigka initak yushma minis anchamasha, nuniaun ijujai tau. Tutai nuweshkam dushiju senchi, tsuwa, maattamjama tiu. Tama kame, tujash wisha wainjak. Kame chichamnak kuashat tujutiaje. Amekesh tatsumek, tau. Saignak jukiagme Imacita, flechajai jukiagme tutai, wajukuskait, wajuk atig dekami, yujumak yusami amesh yapagmamsata tusa idaisau.

Doctorchakam juki itawagmatai diikma senchi numpan puwaun wainkau. Senchi puyatkau. Nunik iniimu daajish yaita tusa, tutai daajik Tegaku wai tuinau. Chií tus.

Papin ashii agag umik, Doctor lentejin kuwaki wajas chichak anu yaunchuk akajuwai tukuaje tusajum iwakchamkiujum tusa inimu, tutai, jehá nunuwai tiaju. Aents akajuwai tukuwa duke yabaishkam ijue flechañai tuidau, tiagtai antuk doctor dushiju buuken pegak. Wajupa mamiksaya nigkish aikae tutai, ujakaju, tama doctor nuni senchi dushiju, anentai jegamainchau diyak.

Tusa ukuak, iwayatajum emergencia tutainum tusa iwayawagmatai, buutunak anastesia aputus tsentsak flechan jigkiu. Dutika shiig apigtug, ampin uwagtinjin dekapatua susa chichajak, yabai nagkamsamak saim wekaemunmak wekaesaipa, kampantuma juna jutijamkug mantamak aiktamattawai tiu. Tusa shiig ujak awagkiu. Tutai, nui uyuninak yujaushkam dushinau. Dekas taukesh amainai,

apawa yabaik dekame, nii wekaemunmak wekaesaipa, awagmainau. Niishkam dekas tajume yabaik nii wekaemunmak wekaesashtatjai wajau muunchakam.

Aatus tusag itawaju. Jehén ejegawan aiptkiaju. Nui tepes waitus esamau, nunik tuke waketak wakitkiu nii pujutaijin. Anik waketak, pequepequenum egkemjatatus wetai tijaji apachi waketmek tusa tama, yabaik waketuitai, tuke wegauwaitai, tiu. Tusa pequenum egkemag wakitkiu. Nunikmatai, aents chichainak auk dekas dekapmamsatasas taamatai, nuniku maacham, waimak waketui, tiaju.

## Muja banco wainkamu

<!-- image -->

Petsa atushat kanaká pujú. Papinash aushachu. Tsakat nagkamas apaji Chikais dagtin, iinia pujutan jintintuam tsakaju. Yacha yajag ematan.

Namak mautan. Káshi kuntin mautan. Jéga jegamtan. Pishak tukutan. Kanu awatan. Ashii unuimaju. Nuwintushkam waimaku. Nuwe tsapikchakam ibau wajakin. Nuwá takataijinak shiig unuimaju. Utujimsa diyamujig atsuju.

Antsag muun Petsak apachi yujumkajinash dakitin nuweshkam antsag. Nii diismak, papi aujut tauwa nuwi nagkamnas pujutak beseju, awajunti pujutjia nunu.

Nuna anentaimas diisá comunidadnum pujutnak dakitjau. Apaji jakamtai pujusá, nuwenbauwaik ikam jiinki, agkan jegamak, Awajuni pujutji, nii unuimagbauwa nuna pujutan juki pujau. Nuweshkam nuu anentaik ajamu asa aishijai shiig antugdaiyak pujú.

Anik pujusá pata miniagtai yujumkan ajampes awagkeau. Pujutan dekachunak emetua apujus jintintua, chichajuk, iwaintuk awagkeau. Nuweshkam antsag nuwa aidaun jintintua awagke pujau.

Nuwi pujus, nugkan muuntan achiku asa ajá ajami takak tajimat pujau. Kuntinjish ajau. Nunik pujus kampantum uchin akiau.

Tujash makichik tsawantai anentaimjau uchijin papin augmimttiksatatus. Tikishkesh tichau nigki anentaimjau. Nunik nuwen ausau uchi papin ausatnume tajai tusa. Tutai nuwe chichak tujash ame chichakum pegkegchauwai tusam takumin dekaskeap tawa tinujame tusa tudaiyinau. Takua takua ame tabau ati tusa idaisau.

Nuna muun Petsa titatkug makichik tsawantai Imacita tau Chiriaco wetatus, umaji buchigkis pujú asamtai jaawai tabaun antúku asa ijajak wegau. Nunik Imacita taa, wajas niimu. Wekaesaiyap wetai ayi tusa, wajas anentaimu. Ashii niimu. Nuniak wainu jega muun jegamjamun. Wainu mototaxi tabaun, auto tabaun, moto lineal tabaun. Imaan wainak, jusha juninush aawa tusa ekemasau. Nuwi niimak dukap eketu. weta tabaunak kajimatkiu. Nuwi ekemas Awajún minittaman

iniau, yatsuju Chiriaco wetag tajai, minash chichamjutkakia wait aneasam, tau. Tutai ayu tusa auto batsatbaunum ejegau, dutika juu muun jukita nunikam chiriaco jiiktatme tusa egkeau. Egkemamtai chofer chichak akikmakti tau, tutai datsa muuntan ujaku, muunta 5 soles tawai tutai, uchuchi nusha wajimpaita tau, tutai waa amek dekasmek, amesh tuwiya miname muunta tau. Tama aishmagku wiika ikam pujujai, imajuig wekaechujai. Tsakat asan apag minakui pataekan tau ayajai, tau. Yaushkek juu apásh wekaetaiya nuka atsuyi tau. Tutai, apachi dekaskesh amesh Awajunkaitam, imajuig Awajunik ashii dekainajama tusa imatjau. Tama, aishmaku tuu pujushmi ame akikmatjusta, juna pegkamun amastajai tusa yapajiau. Nunik wakau Chiriaco. Awi jiikim wekaegas wakau pataji batsatbaunum. Awi wakamtai ujakaju pujut yamajam apash pujutan. Niigka machikish kuishkinak dekachu. Carronash wainchau. Nui pujus ashii wainmaku. Nunik wakettai áwe chichajak apachi uchijum papi augmintiksata, atak waitu yujainum. Ditash unuimajag carron

anunkatnume, profesor atinme, ingenieron atinme nunikag kuishkin jukiatatui tuinau. Tama nunu adaimun wajinak tuina nunash dekachaitak, ayatak kuichik tabaun antuk, dekas mina uchijush papin aujus kuishkin achiktinme tusa anentaimjau. Nunik iniimsau tuwi egkemainitja tusa. Tutai, imajuig iik misión chiriaco egkeajai amesh imajui egkeata tiaju. Tima ayu tiu. Nunik wakitkiu. Nunik uchiji juki tau egkeatatus. Nunú anentaik uchijin chimpiau papi ausatnume tusa. Takatji atsugbau akush nigka yacha asa kuntinu maa sujuk kuishkin juki, uchijin minitu diistatus. Anik pujau uchi primarian amutai kuishkin itagaju. Uminkachu. Ninik jehénia juwaki minis ane anentaimkua minau. Nigka dekau, kuichik kakajus ikamainchaunak, nuna shiig dekau asa anentainik jaka minau. Kaya muun aidau batsatbaunum uwetus minau, jinta tuke nagkaematai asamtai. Ima imaniakua wakenia juwaki nain wakatatus yaweki minau, nigki. Buukenik kuishki anentaimtus minau. Nunik tsuntsuma minau kaya muun nujatkaunum yunumak pagkas niimkama kayanum paantuk

ujani kuishkik shiig tumainchau patagbau weakun wainkau. Ibaun wainak buchittsuk nuwig jaka wajasá dii wajau. Shiig esetus diyau, nunikma wainkau oro pekagbau, nugkanin kuichik papi aina nunu papagbau, nuna nugkanin kuishik sencillo aidau patagbau. Ibaun wainak, buchitmainchau wajas juwaku. Kajinkau. Junash wajig aniawa, imajui tuke nagkaemataiya aniash tau. Tu wekaechatjai, wii kuichik atsakui ibau ane anentaimkua minag awiyap Apajui jutiwa takug nuu jegamuik kuichik dukap ijiamun ju takiu, nuniai ukunum mininak pampainaun antak ayampa disa atsuagtai tujash chichama jama, yaki imtaua tusa atak kayan diyam shiig atsau. Ayatak buchin kaya yaunchuk auwa nunisag au. Antai tsuwa tujash juwiyejama, tusa wajas anentai jegacha diyau. Nunik ukunum ayampa atak diyau tujash atsau. Nunitai atak ukunum wakitki ikuaki minis pagkai diyau tujash atsau. Nii wainkamu atsau, ayatak kajanum wainkamua ninin juwaku. Nunikmatai, tsuwa tusa wajas dii, dii, etsa akaekittak wajatai ishamak ukukiu.

Ibaun anentaimak kajimatkiu kuichik inua jukimujin, tuajash jinta wesa adeaju nunik kayanun ayamak ekemas mochilajin etsentsek inua jikiu nunik diyau. Nii jukimua duka imanisag au. Antai anentai jegachu, nunik imanik dekachu asa shiig aneas jigka initak egkeau. Shiig aneas tupikau uchiji pujamunum jegatatus. Wega wegakua Yamayakat jegau, nunisag Imacita katigku, nunisag carro wetai Chiriaco waka nunisag Mision katigku. Nunik kanittaman kajanum aets wantintuku nunik chichajak: Senchi anentaimkum waitiakmin iwaintukmajame, nii wakegamun jukiti tusan idaitusmajame. Yabaik atakesh anuk wainkastinaitme tusa tiu. T ama shiintag, anik tujuttin aimpa ajantu wekaemag, see, tusa idaisau.

Nunik tsawan jegatai uchiji atsumamun betekush umigkau, imanitai nuwi tikish yujainau chichainak, juju muun muja tepa aniaush tuwiyana kuishkinah juwawa imatika suma nusha tuinau. Muunchakam kuishkin waitjukainum tusa kuishkinak uusa jiik takau. Nunik pujus wakitkiu jehén. Wakitki pujusá kuishkijijn atin dekapau dutika cinco mil ejeyu.

Nunik maake, ibaun taka pujushmajai, tusa bakan sumaku, tikichin kuchan muuntan umiku dutika namaka chimpia aimkau, nujai takak uchijinak unuinaku.

Uchijishkam papin amukag, titulojin jiikiag apaji jehén jegatatus mininau. Nunik minisag apaji ujakbau asag, yachin aujak yatsuju juu kaya juka banco timayi, imajui iina apaji kuichik atsutai ane anentaikua minaun ujatiu timayi kuishkik orojai bete wajasu. Nuiyan jukiu asa iina apajig iinak papinmak yaimpakui, amesh anentaimsakia iiina apaji takatjigkesh ajawak, amesh tuwiyanag juki yaintua tinume. Tusa ashi ujaku yachin. Nui nagkamas aents minak kayanum tainakug juka banco timayi tusag ijú, ijú ukuinau. Nusha wainkashmakum tama Petsa bancoji tutaiyi nuwi igkugmajai tusa tudaiyin ainau. Tsawan nagkaematai, tikish aidaushkam juka Petsa bancoji tusa tuke tutai juwakui.

## Chumpi namakan uwetchau

<!-- image -->

Sakejat pegkegchin tsakatai umaji Pegas chichak wiki waitu pujagjama, yajaig chicham minakuish atuekanush chichaktaja dekas ubag

Sakejat tsaká juna saig Kantuashan sujaktjai. Saig nigki wait pujawai nii inag yuwati tiu. Nuna antuku Maja nunik ujakú Sakégtan, tujame tusa. Tama tujash tuwig wetaja, tikish ujamainkesh atsajama tusa, ajanum kaiji wekaegu asa kain egau. Senchi anentaimak waitiau. Tujashkam dukujish, apajish sarampion achijam jinau asamtai, nii mina ubag eemkau tawa nunak antugkatjai, nuwintush aikmainush atsajam tusa juwaku.

Aatus anentaimag Pegas pujau asa, Kantuash ikam wema nunu taame tawapi tusa yachi ujam, wiisha takan tatjai, saijun ijagkun ausatag tajai tusa wejeu. Nunu tsawantainig waimaku asag, chichainakush najamnun, jiyaninatsuash tumain wajau aidau. Imatin asag, muun Pegas, jinta wegak maa maas, nagkin takaku, tseemkan tseemkau, ipakun usumaku, yabaiya nui wainkujik ishamain niimtin diimain, ibau wajas jegantú. Nuwi jegaantak saiju pujamek pujamek tau, tama kantuashchakam yama mai waka tikish ijag aidaujai nijamchin dukuji apajuamun umak

eketu asa, pujajai pujai saiju, wayata wayata tiu.  Niishkam ibaun uminas wayau asa paan emementun waya ekemsau. Ankamtai saishkam chaa saita jui ekemsata tusa tama niishkam nui pachina ekemsau. Ekemunak nijamachin tsapanum shikika jukakug susau, dutikam kitamki minau asa, eme anentus uwaju. Nunik ekemsamtai Kantuash dukujin chichajak dukuwa saig saig minash kuntinu itamag nunu ajamjuttsata, tutai ayu takug, pakí yakaji painkamun jawat ukati ekettsau, dutikamtai, chaa saiju amesh anu yumiuchijigkesh umasta tau, tama saiju waa tame kame nuwintush jukeama jama tusa niishkam eme wajau. Nunik idaiyas, nijamchin umuinau. Dukap umu umu, saiju kame wajigtia ugdaiya pujuish wiika amina ausatjai tusan tajuajame. Wainjame wait pujam nuna. Wisha wiiki, mina apag, dukusjush jakaju asamtai wiiki juwakan, yatsug aidaunash, ubag aidaunash tsakapakjai. Nunikan pujusan ashii anentaimjan diisan, dekas saiju ubag Sakejat tsaka eteka auna amastajai, ame jukim inaja yuwata, titasan tajuame. Wiisha muun

wegajai, mijai chicham muun minakuish atueka chichamainkesh atsugtawai. Iijai chichasa pujusmi, tusan tajame tau. Tutai, waa saiju dekas tame, wiisha tikish wajukena aniaknuk nuwan atsumajai takun nuwenan wegakun dukug numpatjuk pujugta juna ukuaish yaki kuitamkati tau asan juni pujajai. Maa apag sarampion achikam jajutkamtai, tuma buutin juwaku asan, dukujun kuitamkun pujajai. Ame takumek kame minash chichamjutkata, wiisha niina inasan yuwakun imajuig tikiju pujusan dukujun diipastajai, tusa tau. Tama, saiju wainkam puyatkaipa, wiitjai muun pujaunuk, tikish wa tame tumainush atsawai. Wii wakitkin ubajun ausan, aminash wajuktajame, tusa shiig chichas wakitkiu.

Nunik tsawak umajin ekenas ausau. Tsawak sai Kantuashan wajuku, nunik chichaman umiku. Kantuashchakam tsawak ikam weu. Wekaegas kuntinun egak tau. Dukujishkam katsuasu akushkam, uchiji nuwan jukitin asamtai, shiig aneas nijamchin umiku.

Muun pegaschakam niina nuwen nuwintu umaji aidaun nijamash umiktajum, saig takui umagtin tusa inamjau. Nunik pataa katsuasu muun aidaunash ipaku. Ashii chichas dakamak pujau.

Kantuashchakam tsawán dekapamu jegamtai kuntin maamun juki minau dukuji ayas. Minitai Pegas saig minawai tusa chichau. Tusa wayata saiju tusa iwayau. Kantuashchakam sain susau ashii kuntinun nii maa itamunak, pujut aatus asamtai. Dutika idaiyak nui muun kaunkag pekajun kumpamak idaiyas nijamchin umak eketu. Nuninai muun Pegasak kuntinun akag umika, ichinak itanta tusa yamisik painak ekenak, pai, najakui enektajum, wisha saigjai nijamchin umagtag tusa umak, sai kuntin maaku wekaesamujin augmattai antak eketu. Nuniai kuntinchakam najukú, nunikmatai ijagkan ukatiag tinamak idaiyak, ditashkam ukainiag yuwinau. Yuwawag, yabai nagkamawaju chichatan. Pegas nagkama chichaká ashimkau, nunikmatai pataa ipamushkam chichakaju.

Nagkanak chichaku muun Kantuash. Chichasá ashimkag, nijamchin umutan nagkamawag umuinau. Umui umuinakua etsa ae aet tajimtai muun Pegas chichak kame junik asa muun nawanjin sujuyajama tusa umajin untsuka sai Kantuashan untsuk pai, iish ayamsagmi, yabaik ubajun amajame tusa pegakjin ejegan, niina umaji tepamunum ukukiu.

Sakegtak aika nuweam juwaku. Muun kantuash pujutan unuimaju asa kuntinu maa ita,  namaka maa, iju achig, kigki tuku, shiig kuitamu. Shiig batsatinau. Nui pujus ejapjuku. Pegaschakam umaji muun wajas ejapjukun wainak, ubaju waitiakmesh saig egakmatai baak pujame, aana disan tibiajame tusa, kuntinu ijutak jegau asa umajin chichaju. Aatus ijagdaiyak pujau. Saiji shiig chichau, nunik atunik takak pujau.

Aatus pujamu ai Kantuash chichak uchi akintsattak wajasé patron shijig egatjukta tujutmayi, wiisha nuna jukin jaashjai yapajiatjai tusa ikam wee juki tau. Nunik

tsawaan shijigkan yapajia ukutajai tusa weu patron pujamunum. Jegá shijig jukimujin yapajiau uchi peempeagtinun, nuwenun, niinun aatus, nunik wakitki tau jehén. Nunik tsawag wagkag aniaja jau dekapmamjai tau, tutai sai chichak sarampion achipakchaek, apach jatan itawan aanik utsujatkamtai iina muunji jinashmaka tusa tiu. Kantuashchakam nunisag tsagagtakama waamak jakau. Anik jakamtai buu butkauwa wajantu Sakejat, sai Pegaschakam sain anen asa buutu wekaegu.

Sakejat dutika ukukim pujus kampantum nantu wegak uchigmaku aishmagkun.

Bitaik juwak, Chagkisai waitus tsakaju. Watsaju wajakin, sutag. Batag wajakin, tujash sutakchau, iwajin wajasu.

Nunu tsawantin papi augbau nagkamnamtai apagtin aidauk apaji yaigkam ausaju, tujash Chagkisaik ausatag tabau wekegamu ajamaitak bitaik asa ausachu, nuwintush

<!-- image -->

dukujin kuitámain atsau asamtai dukujijai juwaku. Dukuchijin anen wajakin. Tsakat nagkamas takatan unuimaju. Jegan jegamu. Kuntinun ma itau. Yajagken emau. Namakan mau. Imanitai, nijai ijunag puju aidau ininau, wagka imanikmesh waitiame tama, atum apagtin asajum apa egakmatai yúwajum awi tajume, atumek waitiasjume, nuwintush dekasjume waitiamu, wiisha yaa egakmataig ankanush yuwatja. Mina apagnak wiika wainkachuitjai, wiika dukuju ampujin egketaig sarampion achikam jakauwai tusa dukug ujatnuwe. Wiika apag atsau asamtai uchuchiji nagkamsan dukugjai wekaesan waitsan tsakajai. Wii junikan egashkunush wajinak yuwatja titakama anentaijin inajuk buutu senchi, kumpaji iwajus tiajushkam buutiaju. Chagkisaik aatus waitus tsakajú. Tsakajashkam dujujijai pujú. Nii pujamunum nuwa ikaya jumain atsau asamtai, tuwig waintkatnaitja dui jukitin atajai tusa pujú.

Pachiashbau Cenepanmaya pataji ijajuinak mininak nuwa muuntsugtan iwakaju. Wakag

dukap batsatu shacham ayau asamtai maa yuinak batsatu. Nunik batsamas patajinak ashii ijajak yujainau. Nunik yujasag wayawaju Sakejat pujamunum. Niishkam pata ikaya wajau asamtai patu maa akaagtatus kakainai Chagkisaishkam mamayaki maatatus aegsean ajuntak kashikmas weuwa nu minikma niina jehén pampainiagtai yaki ainawa tusa minau asa waikma dukuji patun akagtatus, íjag aidaujai wainkau. Nunik wayamtai dukujishkam aishmagku pata atushat Cenepa puju wakaje nunikmatai patun maajai tau. Chii kame nuwintush wajig augmat pujutji pataa atushtanmaya wakauk ajamchataimpa tiu.  Tusa namak maamujin kampantum apu yugkunkamun susau. Dutika kanutaijin weu, datsamak. Wematai, Sakejat chichak wiika juu uchi atsakuig waitmainitjai nii jutika masmatai yuwan pujujai tusa patajin ujau. Tutai dita ayak, nuwenchaukaik Tuinau. Tama atsa, imajuish yanak jukiti, juka aya mina pataajuk ainatsua tau. Chi tusag patu inajuk, namakan inajuk yuu wajakag waketjaju. Nunik jegawag nu ijutkaji tusag chichainau.

Tiagtai, muun Jempets chichak, auk nawanta Chagkisai tamena, namaka main, egamin wajakin tame. Tutai, Dukuug Beteg chichak, aishmag imanik egamak itamunmak yajau yuwa pujubaitsu jama, tusa, tau. Dakitashkuig ju nawantug tsakajun ayakag juna susainja tutai. Waa tame, nunu takuminin wiisha uyunmain, dekash takumek, wii ausatjai. Auk anik niigkiush pujus wait pujuwe. Tusa tsawag wejiu Chagkisain ausatatus. Tusa tama kame dukuji takuig wiisha ayu tajai, wii kame nuwa atsuma pujagjama tusa dushiau. Aatus chichasá chagkisain Zarajai nuweawaju. Nunú tsawanta nui, apaji jakamtai niigki anentaimak waittsamujinak Chagkisaik saka sakapa wajasú. Dukujishkam nuwa atushtanmaya juwak ukugkimtaish yaki kuitamjukti tinu asa shiig aneas juwaku.

Tikish aidaushkam bake, dekas nuwenae nawanjumik waittsashtatui, Chagkisaik maa yuwe, namaka uwetchauwe, tsawaishkam, kashishkam kajegka itá yuwe, dekas aikaume tiaju. Tikish datsa aidau anentaimas wii

sumaktajai tiu aidauk datsajaju, Chagkisai jukimtai. Ditashkam pujutan unuimaju akug, kuntin mautan dekau akug, ditak anentaimsah imanin akug, auk au uchi imaninuwe tama amainitak, nunichu asagmatai pachikchaju. Aika nawanjin nuwea dukug Betegchakam Chagkisai namak mantuam eme wajasá akaikiu Cenepa Waketak.

158

159

## CARTA DEMOCRÁTICA INTERAMERICANA

<!-- image -->

<!-- image -->

<!-- image -->

BANDERA NACIONAL

## SÍMBOLOS DE LA PATRIA

<!-- image -->

HIMNO NACIONAL

<!-- image -->

ESCUDO NACIONAL

## Declaración Universal de los Derechos Humanos

El 10 de diciembre de 1948, la Asamblea General de las Naciones Unidas aprobó y proclamó la Declaración Universal de Derechos Humanos, cuyos artículos figuran a continuación:

'DISTRIBUIDO GRATUITAMENTE POR EL MINISTERIO DE EDUCACIÓN PROHIBIDA SU VENTA'