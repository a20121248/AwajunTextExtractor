Secundaria

## Awajunti pujusbau augmatbau

Literatura 2 - 2°

<!-- image -->

<!-- image -->

<!-- image -->

## La ciudadana y el ciudadano que queremos

<!-- image -->

<!-- image -->

## Awajunti pujusbau augmatbau

<!-- image -->

## Dirección General de Educación Básica Alternativa, Intercultural Bilingüe y de

## Servicios Educativos en el Ámbito Rural Dirección de Educación Intercultural Bilingüe

## A wajunti pujusbau augmatbau

Literatura 2 - 2° Secundaria - Awajún

©Ministerio de Educación Av. De la Arqueología cuadra 2, San Borja Lima, Perú Teléfono: 615-5800 www.gob.pe/minedu

Primera edición, 2023 Tiraje: 860 ejemplares

Impreso en Agosto 2023

## Elaborador

José Ricardo Tsajuput Anguash

## Revisión lingüística

Roger Yampis Agkuash

## Asesoría y revisión técnica (Digeibira-DEIB)

María Teresa Lavado Y Fernández

## Diseño y diagramación

Kelly Joanna Santamaría Farro

## Ilustraciones

Zoe Sol Ángel L. Ormachea, Archivo Digeibira-DEIB

## Cuidado de la edición

Martha Rosa Villavicencio Ubillús

Impreso en Press Off Graphics E.I.R.L Av. México 2513, La Victoria - Lima

RUC 20504593224

Hecho el Depósito Legal en la Biblioteca Nacional del Perú: N.° 2023-05917.

Todos los derechos reservados. Prohibida la reproducción de este libro por cualquier medio, total o parcialmente, sin permiso expreso de los editores.

Impreso en el Perú /Printed in Peru

<!-- image -->

## Iwainamu

Uchi papijam aidau:

Juju pujut augmattsamua juka awajuntii pujutii pachisa augmattsamui wajuk chichasa aents aidautish batsamsamuita, tuja wajuk ikamjaish chichasbauwaita nuna pachis ujapawai.

Juju iina pujuti ibaju pegkeg aidau augmattsamua duka kuashat mijan nagkaemaki wegamunum kajimatja wegamu aidau augmattsaji, juti muunjig aidauk tsawantan dekapeak nantaki uchijin chichajuk nagmanak augmatu wajakui jutii pujutan pachis. Muuntak dekas nunikbaun augmattsauwai tuja ayatak kajanum kanagbaun nuwigtu baikua umaja wainkamu aidaunashkam augmattsauwai, nuna antuk uchi aidau wakegamu egkemtuam ditashkam imaanisag pujutan achikaju ainawai.

Tuja Dirección de Educación Intercultural Bilingüe wakegawai jutii uchiji aidau unuimagtinme dita chichamen chichainak, pujutjinashkam shiig dekawantinme tusa nuniak iina muunji wajuk pujuk ajabi nuna apatuk diyak yabai pujuta nuna diis pujutjin kajimatkinum tau asa.

Nunisag jutii uchiji yabai tsawanta jujui iniia chicham agatan againatsu dushakam shiig unuimagtinme tujamui. Nuniak apaji, dukuji, apashji nuigtu patayi aidaujai aganjati augmatbau aidau atak tikish uchi mininak aujus dekamaina nunu tau asa.

## Takastin agakmau

| Tsugkijai nuwenamu        |   7 |
|---------------------------|-----|
| Muun manta                |  21 |
| Namaka maamu              |  27 |
| Japacham tagkumatag tibau |  31 |
| Atash maamu               |  37 |
| Ajejai nuwa achikbau      |  43 |
| Chicham epegbau           |  51 |
| Kujancham achikbau        |  58 |
| Muun tsanumjugbau         |  64 |
| Kayuk nampekbau           |  70 |
| Pegku penujatbau          |  77 |
| Uchi ajapamu              |  81 |

| Kujancham tsanumjamu       |   84 |
|----------------------------|------|
| Yawa unuinagbau            |   89 |
| Kaja atiamu                |   93 |
| Jempe etsegkamu            |  103 |
| Iwash anagmamu             |  109 |
| Suakaraip akajuwai maamu   |  122 |
| Yajag emaku atash maamu    |  127 |
| Tsakataitak nuwena buutbau |  137 |
| Muun yumijamu              |  144 |
| Namaka main anagmamu       |  151 |
| Ikamia unuimat             |  156 |

## Tsugkijai nuwenamu

<!-- image -->

Dukuji jaak tepes makichik nantú amuku. Antai, nigki uchiji asa, kuitamak waitiau nuniak yawetmain dekapeu. Tujash tikish

dukujin kuitamain atsau asamtai kashik nantaki, dukujin ayuja aepeak, ajanum weu yujumkan utitjai tusa. Nunik dukuji ajajin waka, ajan wajas diyau. Wiisha yabaish mamanash wajuk dekanuk uwettaja, wii nuwakesh atsugjama tusa anentaimu. Tusa wajas adeaju, makichik tsawantai dujuki niina yuwajijai ajanum yujasá chichamun antukbaujin. Nunik dukug chichak mama tujuakug jigkajiya nunu kagakui dekatia tuyapi. Nuwintush dekachu akujish tsanimpa numiji nanchiksa diyam kapantu wajaknaitkuig uwetia. Nunuka paum mama nuniname, papun najuwame, tibauwa nuna ashii adeaju. Nunik wajasa emamkemas anentaimas tsanim wajaidaun diyau. Nunik wainkau mama kuashat tujuag wajainaun. Nunin aidaun jegajua nachikis diisa kapatu ati juwapita tusa uwejá yajumu. Antsag adeaju mamak tiki tikiju uweja emashtaiya tibaun. Nuna dekau asa, tugkitak juaki minis chigkamag chigkamag uweg minau. Dutika nii mamikjamunak ashii uwe, akinkamag ashimak

waketkiu. Nunik jegamtai dukuji chichak aishmagku mamash wajuk dekamea uwejume tusa iniau. Tama nii ayak, auk dukuwa ame chichamun antuku asan timapayi tusan diisan uwejai tau. Tusa ashii ujaku nii takasbaujin, dukujishkam uchijin shiig anentus diisu. Ajuma nuwi, yujumkan yuwa nagkanak, uchiji imam ekemas, uchijin aujak wiika aishmagku ajanap wainak pachimjutkatawa tusan puyatmajai, tujash amek nuwa wainak yujau agma nuna nagkaesau yachaitme, tiu. Aishmag ibauk ajuma nunui nuwenashkam nuwen kuitamak, auna uchiji ibau wajakname, dukuji jintintuamu asa tusa tama ataiya, tusa dukug tuyi. Amek atakea nunui wiiya juninkesh jakamtaig nuwa juwakmesh waittsashtinaitme, takatak yachaitme. Kuntinush mainume, ajáshkam takagtinume, yabai mina kuitamjakum waitiame. Wainkan aishmag aminig waitkajame, nuwanash patakan akiau akunuk tinujai, tusa muun uchijin pagkupas buutu.

Dukug tusa buuti ekemas uchijin ujau, apa Tsamajain aya nuka ibau ayi nunu waakmeas amesh ibau wajaknaitamtai. Yama jujuki pujus ikam wemi kuntinu maamtai yuwamnum tujutkui maman kayaumkan jukin weeyajai. Nuniai kushi mininaun dakak juna maa, juna maa, juna maa, pai bake juke yuwami tusa, yajuak aknum ijawag, shiig inajuk umik yuwata takui yuyajai. Apak shiig kuitamjuyi. Muun pegkeg ayi. Nunik pujus ame akinawamin wajintia yuwawaish wainkankesh agkumutjai tusa wematai pujai, etsa akaega juniai pachiakchamu tae Tsamajain jaka tepau wainkaji tusag untsumianume. Tuinakui wagkag jakainta mina aishug jaakesh pujushmajama tusan shiig dekatasan apaji jehén amina egkejan jegantan diichi wajukamtaiya tuinawa tai. Nawanta aishmag ikam wema nunu jaka tepau wainkaji tuinakui wegajai. Amek minipa, itamtaish anibaitsume uchi tapimtikaim tujutmatai wakitkin pujusan buutiajai. Shiakag itawag buutinaun antukan, wiisha amina kuwinchimin takusan pujau

asan, butinakui buutiajai. Apanak jakaunak wainkachuitjai. Aiksag aepes ukusu ainawai. Nui pajamunum ujatinak aishumnak tunchi eketkan eketkimu asa jata juki jakauwai tusa ujatkau ajabi, tusa uchijin ujau. Tama uchijishkam aimtsuk ayatak antau.

Ankan wajemean juwakuitjai. Nunika pujai mina diichug Wampukai ayi nunu sai Ampush aya nujai sujuktajame amek pujusam uchi bitaik waitka pujame tujutkuish dakitjau ayajai. Wainkan tikish aentsun nemagkan uchin jiyatjakui tudaikun tunama pujutan tatsujai tusa tiu ayajai. Tusa tai aijak taminish yaa kuitamjamkattawa, tutsuk wii taja duke antukta tusa jiyati. Tusa jiyatuk ukugkimtai wiishakam mina diichug Apatu tutai ayi nuna jegajuan diichi minak diish Wampukai chichagtak Ampushjai nemaktatme tusa tujutne, wiika dakitajai. Aishug jakamtai anentaimkun waitiakun pujai tujutui. Ankan nemakan uchijun jiyatjakui tudaiya pujutan dakitajai, tusan diichin egayajai. Tai diish

chichagtak puyatkaipa aweta, wagka yatsujush tujamash wekaewa jasta wii titajai tujutmatai taa pujai. Tsawak diish tawabi nunik tutupit Wampukai jegajua yatsuju amesh wajukeakmea awejush nuwenata tushamesh tame. Dekamjama yama wajemea puja nunu. Ame dutikatag takumek minash autusu amainitme. Aika tama aweg wainak kajemag jakashti tajai. Wii taja nunu antukta, saig Ampush susatag tame nusha amesh shijak anentaiman. Au saijua duka nuwa juki ajapna jama. Nuwa juki uchi akigka ukukbauji wajupachua weajua. Anuka amek susatag tame. Mina awejuk wainka aika wakegaku sujuktinnak ubajuk uchigmakchauwai, tusa imatjau. Tiu akumesh anuig juwakta, tiu. Tama chichak, waa ame taminia wiika aweg waitu pujau wainkun juki bachik egatus ayujachintash tusan takuag, untsu ame tau asam aweg waitiak pujawai nunu jukim inakum apusam egasam yuwakum kuitamkata tiu. Tusa ukuki Apatu awe pujuttaman jegajua, aweta chichasjai tujashkam juwi pujamin tusa tujama pujui

wii pujamunum wemi, wii apusatjame. Mina duwag uyunkum pujusta, tusa juki nii pujamun iwagkabi. Wiika aatus waittsan tantauwaitjai tusa uchijin ujaku.

Tusa tima dukujin wait anentus diisu. Mina dukug ibaunap waittsauwaita tusa, dukujin juki pegakjin kuitamas aepsau. Dutika ukuak, dukujin chichajak dukuwa atsam tepemata, wiisha bachik, Nayum maatnun kuntugnastajai, ayamkun tusa ukukiu.

Yaweju asa shiig dekapmamchau nuwintush dukuji waittsamujin anentaimtus, bachik mayattsatjai tiu. Nayumpin maa yu asa. Senchi wakegau nayumpin maatatus.

Nuniku Nayumpin maatjai tusa, nayum ijutain juki paantuk wegau. Namaka jega nayum mautai paampa buchigkamu aidau wegakunum jeganta wajas, kaya yajuak nagkimu namaka. Dutika idaiyas dukap ekemsau. Nunik juwaki namaka waja, waja tikima amamak yukuak

amain katigka buchig weajunum achimak, kuna weajunum nayumpin akaetukiu. Nunik imau kunajin jegajua diyau. Nunik nayum egkemtai tsutsukua iju jiyau. Nayumnak eme takau. Nayum wakejumain aitai atak waketjuk waa atatman iju diikma nayum muun wajakin egketun iju jiiktakam tujinkau, tikima mayain ashimak ukuak jiiniu, machik asa atak akaetukiu nunik jukittakama mayain ashimak tajiag sagkanmi jukitag tukama kayanum nawen eteau. Nayum japiamunak idaiyak pempenki ayampa nawe etemaun jiiktakama tujigkú, shiig etemau. Tikima mayain ashiimak, juwimpa jakattakun minimag tusa mayain ashimak kayanum etemas yaki pagkai niimu. Namakchakam saawi wajakin tiki diipatai akaegu, nuwi nuni yakin yujagmishkam paantuk puju wajas minaun wainak, jujú pujutnak ukuajapi yabaik, dukug niigkiap jaak tepeme, nayumpin maatjai timajapi. Nigka junika jaakun anentaimunak dekatsuapi, ajum wii wakitkin jegashtai waji titigki. Tusa ashii juug anentaimu. Mayai ukuam imanu, nunia

kaya muun wajakunmaya nuwa jinki paantuk minauwa nuninun wainkau, nuwig kajinkau, tikishnak adeagchau.

Aanik jaatai, Tsugki kayanum pujuwa nunú jintukiu. Yaunchuk nagkamas wainin, taa nayumpin mautai, jukitjai tusa anentaimtau tujash dukiji jaatai nigki kuitamak iman wekaegu asamta diisa idaiyin. Nunik puju asa etema jatai dekas jukitjai tusa jintukiu. Dutika juki niina pujutaijin ejegau. Dutika pijipjijin usukjau, dutikam Chimpashkam shiintaju. Nunik shintag tsugkinak aneas diisu, yaunchuk nagkamas niijai pujúwa ibaun anentaimtau. Senchi aneau.

Paan nii anentaimsag, aneantu dekapmamsau. Nuniak wiisha tuwi pujaja tusa ashii niimu. Nunik adeaju nii etema jaatai junajinia minaun wainkau. Nuna adeag Tsugkiyap jujukne tusa niimu. Nayumpik utsagbau ayau, nii wajamunu kauntai Tsugki chichak Shuut dakitpain wajawai tau. Tutai jiyak

ishimu. Namak aidau tumainchau ayau. Nuna diis idaiyak yantamen ayampa diikma Pagki muun wajakin ujukenak takua takua awagmak inajin jiiki niina dii pujamun wainak ishamkau. Aatus niimun Tsugkishkam wainkau nunik jegakua shiig epeni egkekiu. Ashii wainmaku, niniai Tsugkishkam nayum muun wajakin achijuamun jusa aputusu dutikam yuchatai timapayi tau asa, wiika jutikamunak yuchaujai tiu. Tama wajuku wakegame tau, tama ajum yuwatjai yabaik yapajasjai, shiig pujajai tiu. Tusa tii dukujin adeaju, nunik tsukin wajasa buutu. Nuniaun Tsugki wainkau, nunik tajua chichajak wagka buutme wii ame jaka ajapnamain aminig aneau asan jiikchamkajam tusa imatjau. Tama, dekas tame ame mina anentam ibaun wiisha mina dukujun puyatjajai, jau asa pegaknum tepaun pujumata nayumpin mantuatjame tusa aipkimjai. Wii amijai imajui juwataish yaya mina dukugnash diistatua, yaya mantuash ayujattawa, yaya mamanash itajuattawa, tusa buutu. Tutai dekas tame tujash wiika aminak awagkishtatjame amek yabaik mijai

juwaktatme. Intimkas tupikakminig juju yawa aina jujuna akuptuktatjame tiu. Tusa tama dekas tema wiisha aminak aneajame, ame wii jamaina nunu uwemtijuaume, wiika tsanugchattajame. Minash idaitusta nayumpin maamag nuna jukin dukujun ejetuan inagkan ayujan kiyakui tatjai, ame imajui dakagsata nuniamin wii tamtai ijai wakitkimi tusa tau. Tama untsu nunu ati tusa pijipjin atak usukig nijai jinkiu.

Nui nagkamas Chimpa yapajinau pujútjin. Tsawai pujau dukuji jehén, kashi wega antai waketu. Nunik pujus dukujinak shiig ayuja pujau, namak, kuntin aidaunak atsumkas yuwau. Imanitai aents chichainak anka imanik pujuwe. Pujutan kanutjau asa tuwidau, tujash dekainachu Tsugkijai nuwena pujamunak. Tsugkishkam nuwena pujus Chimpanak ashii jintintuau namakia pujutan. Nunik pujamunum makichik tsawantai niina nuwe apaji jakau antsag dukujishkam jakau. Aniik jakagmatai, wagkag imanikash jaakaje tusa pataji Iquitus batsatun chichaman nagkiau.

Dutikam patajishkam tsawainak wajau. Nunik wajag diinau, ashii iwishin aidau asag. Ashii diis chichainak junak shiwag mantugtamae, Kanusia shiwan ainawai tiu. Nuniktatkuig apajishkam dukujin ayas pata ijajutjai tusa weu Kanus, awi wekaetatman jatanak susaju, dutikamu asa wakitki waka makichi semana pujus wamak jakaju. Ijak wenak ayasa awekautai asa Chimpak wainu Kanusan, Iquitus, Majanu, Cenepa, Nieva, ashii wainu. Antsag dekau tsugki, pagki, semagku aina nuna batsamtaijinash, shiig dekau.

Tuja nunik, ashii dekawag pujus tsawajag chichainak aweta imajuig amekek pujubaitsume, imajuig iina pataji tumainuk shiig atsawai. Apa aatsa ujamaitak nugkan wakegajai tusa imajui miniuwai. Tukama yabaik dekamainuk jaka, anka kanaka pujautish wajuk jakjish tsuwanigtaji. Wakitkimi Iquitus, awi pata batsatui tusa tiu. Tima buutu aishin aneak. Nunitai akanak chichajinak buutipa awi aents ayawai, anu ame aneame tujash anka jutijaig betekchau ainawai. Ditak

awantak nugkanum batsamin ainawai tuja juti  aidautik namaka initken puju ainaji tusag imatjuinau. Aniau asa aishumik juwaktatui. Tusa tima, ayu tiu patajin ajantau asa. Nunik tsawak weetin asa, aishin akanak ausau wajuk igkunimainkita tusag. Tusa idaiyak susau pijipig aidaun, namak, kuntin, chigki aina nunu mautain. Dutika pempenak iwaintuku oro namaka initken tepena nuna. Dutika chichajak jujú oro tepawai, jujú jukim sujukta nunikam carro sumakta, nujai minita. Waitiakmesh juju sujukta. Tusa ashii ujaku. Tusa tama ayu tiu.

Nunik kanag tsawagbaunum, patajishkam niina akanak ausaju nuwemnak juwai tusag. Tama niishkam iwishiin aidau asamtai, wainkan chichai mantuawainum tau asa, itunchatak atsawai tiu. Tusa kintamainak Tsugki aidau pijipjin jukiag yumi ipamkaju, dutikam yumishkam tumainchau yutau, imaniak namaknak muun awajus patasu. Ipamat juwaki ishamain wajau. Imaniku asamtai namakak dujaji muun wajas pataamsau. Imanikmatai wajas disag, Tsugki aidau chichainak yabaik

wegaji tusag dujag imanimunum pachinkaju. Nuweshkam aishin pagkuk buutu, nunitai atsa ankaipa wamak weemi tama, aishin aujak ii  timag duke ati tusa pempenki, paantuk namaká wajá dujag imaniamunum pachinak amamkiu. Nuniku ai Chimpashkam shintaukma dukuji nigki nantaki maman jiya ekemtai, dukuwa wagkag ankaja kajan tepekman Tsugki tabaujai nuwenajai tusa tau. Dekaskea numamtinaitkuish shiig anentaimainchau wajasu Tsugkish Iquittsash jegauwash aya, namakchakam yama dujajiu asa pagkai pagkai iyau, imanitai yama shiintaju asa, ibaunmash akaega, tiu.

## Muun manta

<!-- image -->

Uchijinash tsakapak, nuwenkaju ai nuwe Tsapikjai pujau, nuumpaki. Muun Manta chichame antugtai puju. Datsa pujusag nii

muun aidaujai atuegak shiwag maamash ikma wajaku. Waymaku asa, tsakat wegantu aidaujaig shiig antundaichau. Tsakat aidauk chichainakush tikima magkagtutnak imatuinachu kajenakushkam, tujash muun Mantak waymaku wegantu aents asa esegag chichachu. Nunin akushkam chichame antugtai. Ibaun chichau akushkam pegkegjishkam ajau. Makichik tsawantai datsa aidaun chichajak aishmagtish nijamchik apamainai tusa chichakagtau. Tutai, tujash apachi shiig jintsuajama, aishmagtish nijamash apakjik wekaemainkaik, duka nuwa takatjiyai, tuidau. Tusa antichagtai, uchita atumek eke ainajume, aishmagti tujinkamush amainkaik, chanajush ainajum awi tajume tusa ukuau.

Nuna tinu asamtai makichik tsawantai wejeaju dekas diisme tsanupakush tumainai tusag wejeaju. Muun mantashkam ikam kanak weu igkuas datsa aidau ijak kaunawag batsatai tau. Nunik kumpamkau datsa kauna batsatun.

Nunik kuntin maamun nuwen susau, chigki maamunak painak yuwak datsa aidaunash ajamsau. Yuwa ekemas nuwa nijamchin itamag nunu akaim namusam sujusia wiisha yujumkan yuwag nuna waken egketuatjai nuniakum juu datsa kauna jushakam ajamjuttsata, tiu. Nuweshkam nijamash ijiamun atija akai juki namuk ajamasu. Nunitai, datsa aidau dukuju jegajiag dukuwa anu namuam nunash apagka apa tuidau, tama jehá, apuchumik nigki apauwe, wii atsutaish nigki apa uminuwe tau. Tutai tsuwa, wiika wainkapas tawa tinujai tiaju. Tusag ekemas, nijamash namuka suwam apag apamunakesh umagtajai tusag umuinau. Umajag ekemsag shiig dekapenachu, nuwa apamun umin asag. Nunik waketjaju. Nunik wesag utujimainau dekas niyash apama tusag, aents muun niish waymaku, aentsu main nijamchin apabaitsujama tusa imatuinau. Nui pujusag inimidau tikish aents waymaku tabaush anik nijamchin apaush awash tusag tujash atsau. Nui batsamin chichainak,

iish muun waymaku nigki nijamchin apa uminu dekachuji, ima muun Mantak aniau wainji tiagtai idaisag pujuidau. Pachiashbau dekawaju Manta nuwe jakae tabaun. Tiagatai jegawag ukuamun yaimak ta pujuinau. Nunik batsatu makichik tsawantai wejeaju ijagsami tusag. Nunik apachi ijakun minajai tiagtai, tijagki atumek tu yujajum wayatajum, duku jakamtai wiki pujusan waitiajai. Patag aidaush ijagtuinatsui, muun wajasjinig pachijatuinatsui. Minak uchijush imanikag ijagtuchu agme, atum ima ijagtajume tusa tutai, dekas jihí tsupijuami tusag tsupiawag, chigkimi jukiag, yumi shikigkag awakaju. Dutikam see uchita tiu. Tusa nijamash apaku ukubaujin akaki apujus apak ekemas, uchita wiika jutikan wii apaujai tau. Tutai tujash apachi aika apamu tsumaina nusha amek tsumasmek tam, atsa tau. Uchita atum dekachu asajum tajume, wiika tikish apamun umutan tsumin asan wii apamun ima kajintsan uminujai. Atumesh anentaimsakjua nuwa shiig yukumpatsuk nijamchin apamush

umumaikatjum, nuwa yukumpas apachush awai, wii dekau asan tajime. Wiika aniau asan mina duwag apamunakesh tsuumnujai. Tuja wii apaknuk shiig yukumpin apanujai, imatiksau asan shiig kajintsan uminujai. Tutai apachi dekaskeapi, iik shiig dekachu asa kainka dewakji, tusag ija ijainaku waketjaju. Muun nuumpakiu akushkam, yantsaptin wajasu.

Wajemea pujau asa, inak tsamakmatai tijaji  tsujigtajai  tutai  uyuna wekaegu. Nunik inaknum jega chichajak, yujag juka yutash dekau ataiya. Wajut dekau ataiya tusa, inak wajutash dekamek tau, tama apachi dekatsai tutai ayu jasta wii ujaktajame tiu. Tusa chichajak aishmagku yujag utakjiskam waugtaik imanishtaiya imanikma kukaju achika kupimaka iyaku jataiya, tau. Ankaig tusa kanawe akuishkam achika pegasa diisa katsugmaitkui achimka wataiya, wainka wau wautaik wachatia tusa jintintu.

Muun Manta aatus jintinkagtau pujutan, uchi aidaun, datsan, antsag nii muuntaitak pujutan dekachunash jintintu.

Anik puju, makichik tsawantai uchi atsuagtai inaku wajukma kupimak iyag ashi jakau. Nunikmatai tijaji tajua apachi ame ima imatnum nusha wajuksamea iyajume tau. Tama nii ayak, aishmagku piloto avionkan anuntin aina nusha wagkag ibau yacha ainaitkush iyajash jau ainawa tau, tutai apachi ibau dekau akushkam ditash aents ainawai tusa tau, tama aishmagku wiishakam aentsuitag awi iyajai tiu.

## Namaka maamu

<!-- image -->

Iinia pujutnumak, awajún ainag nunuig, esat tepeamtaig shiig aneamu auwai. Tsawan esat tepeamtaig, esat nagkamnae tusag shiig anen ainawai. Nunikmatai muun aidaushkam ajan ajamiag apenak kakantinau. Nii aja ajamuk

ajamu, nii entsan nijauk nijau, nii ikam weg auk wegau, nii jehén jegamuk jegamu, kuashat takamu au. Muun takagmainak, egaminak imaninai, uchi aina dushakam shiig anenau. Ditanu shiig aneamua duka namaka maamu, yukubau, tsekeamu weantu atin asamtai shiig anenak tsekenau. Namaka ima senchi mainak imaninau. Esat nagkamnak namak kuyusmatai wainkajag tsawantai batsatinau yukuminak. Tsetseakajash kaamatak utsanawag etsa sukuam segakag atak namaka utsanawag shiig aneasag mainak untsuminak, aindayinak, tukuninak, eme wajaidau. Dukujishkam dekainau asag uchi megkaetaish idayinau maitnume tusa.

Makichik tsawantai, namak dujaji kuyuamunum uchi intimsauwama nunin dukujin uumjuk ukuak tikish aidau mainak imaniagtai pachinkau. Nunik nuwishkam antsag yaki wakaipa tamaitak, nigki waka nui wajas namaka tseke iyaukma numi tepettaman inta jakau. Shiig wamak. Nunikmatai uchi mainak iman batsatushkam jakaun wainkan

ishamkaju. Uchi anik jakamtai apaji buutinau, ima imaninakua ukusaju. Ukuagtai kumpaji aidaushkam uyuntsaju.

Ukusag nagkankamunum, makichik tsawantai muun Antish untsumaku uchi tsakat aidaun, datsan nuwintu muun aidaunashkam. Dutika utuak pujutag jitiau: tsakat aidauwa wake besemag nagkaemaki juna diisan ipajime pujutan ujaktasan. Dekatkau titajime, yuanchuk tsawantinish iina muunji waymaku batsamsau aina nuwishkam tuke asauwai uchi akush muun akush, intimsau aidau. Intimkiu aina duka tukeni wake besemjanun abuega wajakui. Aniau asamtai muuntak jinti wajakui ikam wekaetanash, namaka wekaetanash, yujag juka yutanash, aja takatnash, kanu awatnash, jinta wetanash. Ashii jintiauwai. Yabai nunu atsawai papi augbau tabaunum nuka ukukji. Tujash dekaú amainai, pujut shiig antukchajik tukeni wake besemjanum jegattaji. Yabai ujaktajime, muuntak tiuwai dujag dujaji kuyuamunmak wainkaik tupikakjik iyaushtaiya, dujag minak numin akagkek

juki ukuwa dutikamu shiig dekatsuk tupikaki iyaukma inta jataiya tusa jintiauwai. Nunú yabai nagkamsagmek atumesh dekatajum tusa tiu.  Nui nagkamas nii namaka maatan idaiyuk idaisaju, nii apajijai taa mauke aidau.

## Japacham tagkumatag tibau

<!-- image -->

Ikam weu kuntinu maatatus nunik kuashat maa tau, etsa tajimai.

Tsakat asag apaji kuntinun egák ikam wetai, niishkam nemas wekaegas unuimaju asa, muun wajasashkam ibauk jinkiu. Awajún pujutnumak eme anentsa disbauwai aents waymaku, ajan ajamin antsag ikam kuntin egaka maa yuwa nunu. Ibau asa, muun Petsa ikam kuntinu egak weu kuntinu kajegkú. Nuniku asa, sai Chamikun chichaman aketiu taka kuntinu ijutkati tusa. Tibau asa Chamikchakam wakau. Saiju chichaman antukan minajai tau. Tama saiju ikam wemayag nuna taan chichaman awetinmjame. Jasta kuntin najai iish nijamash umagmi tiu. Nunik umak pujuinai, tikish ijag aidaushkam kaunawaju. Nunikagmatai ditajai ijunag umuinau. Nuna umuinak augmatuidau dita itunchatjin, waitiamujin, takamujin, wekaesamujin. Tusa chichainai nuweshkam kuntin najukmatai ukai ajamau. Inia pujutnumak atsa ipama pata aidaujai ijunja yutai asamtai, shiig anendaisag yuwinau. Nunikag nijamchin nampekag natsemami tusag muun nantsema wajakua nuna natsemainau. Aishmagkuk mai asihmagkuk nantsemu. Aninai

nuwashkam yuwaji tabau aidaujai egkenijag tsek tsek wajainau. Nii sutakchauk nampetan uwaegas dakumu nunitai dushiinak batsatu.

Nuniamunum makichik nuwa ipamu asa wakau kuntinuk ijutuk, nunú aishi nantsemtai, yukunum jihí anamak eketu. Nuniau muun Shajian tutai aga weu ikigmagtatus yukunum minau asa kuntin wainchataiya nunin eketu wainak, ubaju jusha wajimpaiya tau. Tama anka diichi Japashmai, wii tagkumamash wajukainki tusan takakjai tau. Tusa iniak, apachi shiig unuimatsui, wajuk unuinagpaki tajai, amesh apachi dekasmek tau. Tama, nampeku asa, auk nawanta ame tuu wekaegamtai, jukita jima uwejá amua, dutikam tsapanum shiig kantegtetu awasam agta, dutikam tsekea tsekeakua wamak unuimagtatui, tusa kukukiu.

Tibau asa, kanag tsawag jiman juuka, kantentetu ema, jutika timape tusa, japashman achika, kakaunak wenen iwagti aaju. Dutikam

tseke tseke iyau, imanitai ima imaniakua unuimaktatui timape tusa wajas diyau. Japashmashkam tsekea tsekea tsekeakua nunisag jakau. Nunikmatai junik maati tusampash tujutma tusa, achisa diis buutu. Anik jakamtai ukusa ukuak weejiu muuntan, kajeku asa.

Muun Shajianchakam takak weu pimpiki taa, nuwe yujumkan autai, ayamak patatu. Nuniai tagkuji jajukmaushkam wayamik shinau. Ame tutaigmin wii mina tagkujun mashjak, akigkattame tusa jiyau. Imatjam pataamas antu patatu. Ibaunak aikchau. Ayatak tiu,  nawanta nampeknas tiyajamtai, wiika aneaktsujai tiu. Ima imatkua wakitkimtai. Shajianta nuwe chichak waji tibau asaya tawa tau. Tutai, duwaju wainak japashman tagkumjai tusa takus wekaegas, saig Petsa ipatuamtai wemayag duwi, niishkam tau asa Japashman egkeja wekaegas, apachi unuimatsui itugkanuk unuinajag tajai. Amesh dekasmek wajuk unuinatai awa

takui. Jima agta timayag nuna aju amainai dutika jakamtai tawatai tau. Tutai, wagka Shajianta sutakchauwaitme, tusa dushikiau. Wagka tibiume yabai wajintu chichagtamua tusa tau. Tama, wagkanuk tichatja, amesh anentaimsakia duwikish Japashman tagkuma uyujuk yuwau ainawai tabaush antukbaukaik. Wainak datsantan Japashman tsumainun takus aika wekaekui tibiajai. Japacham jima aja unuinachutik dekaskeap tawa tubaitsujama. Nuwak yawan tagkumak aika egkeja wekaetsa. Maigkias tiyagtai, tusa niishkam dushiau.

Kanag tsawagbaunum aishi wainak, saiju maigkias tiyumtai, mina duwag Japachman tagkumjai tusa, nuna jikamas wekaetak, Japashmash wajinak yuwawa tusa inimak wekaegai tagku aidaunak pachitsuk ukukim nujantai jinabi. Machik tamash kajeau. Yawetjan pujumjai. Maigkias tiyumtai.

Ame tima taa, yabaik dekajai Apag Shajian ujatkae takui, waji timak tawa tusan antugsan idaisabiajai. Nuniai uchi ujatinak Japacham jakae, dukug jiman aegme tuinakui wagka maawa tusan idaisamjai. Tinu agajun ipankun wajai taanta Japacham jakae tusa buutkui, nuwa tinush awa tusan, antugsan idaisabiajai. Saiju waitiaku pujamu epegtujuame, see kuashat. Tusa tiu. Tusa tama, saiju wiika wagkag tawa tusan iwagsan tibiajai tau. muunchakam mai shiig aneasaju.

## Atash maamu

<!-- image -->

Makichik muun ikam weu kuntinu maatatus, yawaji saasa. Nunik wekae wekaekauwa kuntinu igkugchau, etsa tajiagmatai wakitki

minau yaweja. Mina minakua niina awe jetenkama pujamunum tantau. Kitakai jau. Jeganta ikag wajas aweta tau. Tutai uchi batsatu jinkiaju, nunikag ujainau mina dukujuk apagjai ijajai tusa Shimutas wegagme tusa ujakaju. Tutai wajuti weme tau. Tutai, auk nu yau weme tiagtai, chií tiu. Tusa idaiyak, minash wait aneasjum yumi ajamjusta tusa tau. Tutai, apachi wayata tama nishkam wayau. Nunik inimu uchita tujash waji atumesh yuwagme tusa inimu. Tutai auk apachi iik yutsuk batsatji tuinau. Tujash dukush waji yuwatajum tujamiagme tau. Tutai, auk tichame, ayatak, mama awai, anu awijum yuwatajum tujame. Tiagtai, chií tusa yumi umag ayamak eketu. Tujash uchita anu atash aya nunu wagka maajum yuwasjume tau. Tutai, auk dukug chichak atash atsawai tinuwe tuinau. Tutai, ayu, wii ujaktajime wajuk maattajume nuna. Tusa chichajak, agkuakui atash epenkujum jagki jukijum atash muun diisum achiktajum, dutikajum atashu kuntujia awi jagki jukijum ininit ijutajum makishkia, dutikajum epeni ukuktajum.

Nunikjum kashin kashik nantakjum atash ujakjum wajasam dukuwa atash muuntae nunu jaka tepawai, wagkag jakae titatme. Tamin duku chichak diisia waji ajawa takui, ame iju asam dukuwa buuken esaimua annai, dapi esainu amainai tamin, diista nunikam inagkata tujamtatui. Takui ame chichakum anukesh yuwami tusam jukim, wii inagkatjai tusam inagkam yuwattame tusa ujaku. Tusa muuntak waketak ukukiu.

Tibau asag, dukuji taatsaig ditashkam jagki jukiag atash muuntan etejug achikaju, dutikawag kuntujin juu juwamik ijuttakama kuashat ijujaju. Tsakat asag shiig umikchaju. Duti dutikainakua maawag epeni egkekiaju. Nunik pujuinai, dukujishkam aishijai Shimutas ijak weaju kiyai minidau. Miniagtai shiig aneasaju, ditak batsamas kashi wetai sapigma batsatu asag, shiig anenau.

Kashin kashikmas ditashkam atushu maawaju asag, dukuji apajijai nantainatsaig, dita jegawag atash maa egkekbaujin jukiag wajasag dukijin

untsuidau. Nunikag muun tibauwa imatiksag chichaidau, tiagtai dukuji chichak diik itakia distajai tusa diikma atash buuken ijugbaun wainkau. Nunik chichak, juju dapi esaimuchuajama, juju ijugbauwajama, yaa maame tusa uchijin achika asutiau. Imatikam ii maamji tusa etsegkau. Tutai yaa inapagme tau, tutai auk dukuwa apag Jempekit uchita duku maa ayugtamchakuish aika majum yuwatajum tujame tusa ujakaju. Tama, wagka antugjume atum dekajumjama apag iwajus tinuwe nunu. Tusa uchin tuma asutin, atashu painak yuwawaju.

Tikish tsawantai muun Jempekit shugku majeak weu uchi ditak batsatai wakau. Nunik, uchita batsatjumek tau. Wiisha shugkun majeakun wegajai. Nawanjush tuwi weme tusa inimu. Tutai auk ajanum weme tiaju.

Tujash atashush itugkau ayujume tau. Tutai auk apachi makishkia ijutakama kuashat ijuju ayaji, dutikamun dukug wainak asutamkui etsegkabiaji. Tusa tajin dukug chichak, apag iwajak tinuwe nunu atumek dekasjumek

tujamayi tuinau. Tiagtai, auk uchita atum shiig takashchaugme awi wantinkaugme. Tikish tsawantaig shiig mamiksajum kuntuchijin ijutajum. Dutikagmek wantinkashtatjume, tusa tau.

Uchi aidaushkam dukuji aika maamun dekau asamtai, imaji aikajinik atak asutamattawai. Dekas iina kumpaji, dukuji dekainatsunu, jintintuami tiaju. Tusag kumpajin ujakaju. Kumpajishkam shiig aneasu. Nunik betek umiku. Kashin tsawag dukuji atashu ujakma atash muun wajakin jaka tepettaman wainkau. Nunik wainak wagka atash ibaush etennash jakae tusa juki diyau, nunikma wainkau kuntujin dapi isaimua nuninun. Nunak wainak dapiap esaine tusa, tsuwamag yuwau. Uchishkam nuna aika unuimaju atash mautan. Nunik kumpaji yantamchijin pujau jintintuau. Nushakam aiksag mau atash muun wajaknun. Nushakam aiksag tikichin jintintuau. Machik tsawan wegamik atash jinawai, aneaku atajum, wajigkita dapiashit, tujash atash muuntan etejug kajeawai tusag chichainau.

Tusa augmatuidaun antuku dukug uchijin atashu maamtai asutiauwa nunu. Nunik uchijin iniasu, nuna tuina nusha ame kumpajum jintintuashmakum tau. Tusa najam jiyau, imatjam uchijishkam etsegkau. Tujash atashuk tsawantai tikichi jeenik jaka jaka tsawainau. Atash muun aidau jinau.

Imanitai, dukugchakam uchiji tusa ujakam, puyatki niina diichi uchijin atash mautan jintintuawa nuna tajuau. Nunik tajua, diichi ame uchi aika jintintuam yabai tikish aidaush unuimajag atashun mainawai. Nuna dekawajak mina uchignak kuashat tiagtatui tau. Tutai muun chichak, puyatkaipa, dekawag tuinakuig wii epegkattajai. Tuinakuig wii chichakun aika atash maa uchi ayugmain atashuk atsawai tusajum uchijum nujantai maajume titatjai, tau.

## Ajejai nuwa achikbau

<!-- image -->

Muun Atamain ajeg chagkinum aimkamun waugtus nijak pujau. Nunik pujujun makichik datsa waugsau, intimsau, tutaiyama nunin

tajuau. Nunik muun imanittaman iniasu apachi waji pujugme tusa. Tama chichak aishmagku datsa asan nuwa pakijimatasan taka wajakbaun, nuwenan pujusan uukan ajakamian nuna aja yamagmanum inagkeaktasan pujajai nijakun. Aents atsuinau asamtai tainatsaig dijagtajai tusan imaniajai tau. Wainkam etsegkaipa, aminak ujajame, tikishnak ujachujai. Tusa muunchakam waugtus nijak chupi chupiki pujusa ajejan, pijipjin beechiak imaniau. Nunik waujus dijaja ashimkau. Chagkinumak bete aimak apusau, ibaun wainak senchi wakejuku. Nunik chichak, diichi minash sujusia, wiisha ajatjai tusa, waitmamain imatu. Tama muun chichak, aishmagku yaki tujutia tinujai, tujash makishkish segatchau agme. Yabai ame tame, amastajai amesh ajata, ajakum dekapasam ukusta, dutikam ame ya anentaimsam diyame nunu achiktatme.

Ajeg ajata takumek makichik tsawan ijagmattame, nunikam kashik weme ajata. Tuja nuwa achikta takumchakam aiksamek ijagmattame. Nunika ijagmau asam, ajeg yaig kupikam jukim ya amé wakegame nunu wejakum ajeg nanchiksam uwegmin shiig yakamajam dekamainchau kumpamkum uwejen aniashkumesh yakajin achiktatme. Dutikam amek wegakum ukuktatme. Ajum kanak amina kajamjamag senchi anempattawai. Nunik tsawag kashinia nuwi nigki egapaktatui. Nuniakui yupichu pakijimattame. Untsu kakajus achimainchau diyakmek ukukta. Nunikam jashji anagbau diisam yakagta. Tujash amek shiig kuitamamkam nuka aikattame, waipakainum aneaku ata. Wiika datsa asanuk aikan nuwanak uwanin ayajai. Wiika nuwanak yawetjauwaitjai. Nuninaitkun muun aigkish nuwa eme awatuinakui usan takaujai. Yabaik imaniknuk takachujai. Takata ima pujujag aniau asan, kuntinu wekaetu wajakun idaijai. Tujash amek auk datsaitme. Amek nuwa aina juka eme

takamainitme. Datsa pujam duwik muun wajasmek kakagchattame. Tusa ashii ujak, amesh dekapsata. Tujash wii amag nunu duku ujakaipa, apakesh tichattame. Jiyapakainum. Tusa susa awemak niishkam wakitkiu.

Datsashkam tusa susam shiig aneas wakitkiu. Bakishkish etsegkachu. Nunik niishkam jimaja kanag tsawag ijagmau. Kashin tsawan kashik jinki ajejan, pijipjin ajaku. Dutika ajak ampiju pijipjin nuwan dekapsatjai tau asa. Kashin tsawag tuke tsawantai ijagmau. Shiig ijagma tsawag nuwan achisa dekapsatjai tusa jinkui. Nunik makichik nuwa duwegmaush wajakin aishintin, tsakat nagkamas nii wakesa diitaijin jegajua, jutika timape tusa, achiku.

Dutika achik ukukiu. Wajukatig tusa, shiig aneas ujuigmaki wegau. Yabaikik puyatus anentaimu nuniku tujash tikish dekainauk atsawapi tusa weu. Ajuma nuwi, kanak pegakjin tepesa anentaimu. Nuwan pakijiman wemainitjai nunikan atsan tumainitjai, tama

nii  chichak tumainai. Takuishkam juna tumainitjai tusa, nii wakegamun anentaimag chichau. Nuniak shiig aneamun dekapeau. Ima imatkauwa kanaju. Kashinia nui shiig aneas tsawaju. Dukujinash, apajinash, umajinash dakunkut kumpamki, dushiki wajau. Imanitai waji kajamjaume imaniam nusha. Waji pegkeja yuwaume awajidau. Imatjam waa tajume, shiig aneasjik pujumainchukaik, wajau niishkam, dushiki. Ima imaniakua, wiisha patan ijagsatjai tusa jinkiu. Nunik nigki minisa apag chichagtak nuwa aika achikmak ánkattawai tujutmayi tusa anentaimki wegau. Pan agkantu dekapmamu, dasenash wakejus mayatu. Ibaun anentaimag imaniau. Nunik tau nuwa nii achiibauwa nununa pujutaijin, yantamen wajasu. Nuwi wajasa, jinkishtipash tusa anentaimak wajau. Nuniai aents nagkaemainak, imajuish waji wajatme, diichi nawanji anutakum aniasmek tuidau. Imatjam atsa kumpajun dakajai tusa imatu. Nunik wajai nuwashkam ajanum weu etsak eke aig wakitki minau maman aimak entsaka.

Nunitai wainak, dekas kajamjuju asapa katsunmainchau dekapeak minak aniawa. Waitkatatus wakegawapi tusa, tattak minitai jintukiu. Nunik minaun igkug amekaitam tau, tama jehá witjai tusa nagkaikiu. Dutikam kuwaegak wajasá ayampa diyau, nuwashkam waujus jehén wayau. Tsuwa tujash wagki, tusa anentaimu. Nuniai nuwa maman nijak entsanum wegaun wainak niishkam pataekau, nunik jeganta amekaitam tusa kumpamu. Antai nuwa chichajak ibau etsatinish waji wekaetama datsaitkumesh, aminak apak atsumjamchauka, tusa inatsaju. Imatjam nii ayak, ampi sumaktasan taamjai, nunikun auk ajanum weme tujamainakui wajai minakmin minitjame tiu. Tutai nuwa ayak chií tsagkugtugta wiika wainak wekaetsuash tusan imatjai. Jasta juna ashimkan amastajai tusa, maman dijaja waka sujutaijin ujai ampin susau. Niishkam ampi sumakta tachamun wainak sumaju. Nunik wakitkiu. Jintá wesa ampinak nagkima ajapau. Shiig datsaju asa, wake besek jegau. Nunik minaun dukuji wainak, wagka aishmagku aniame. Waji

ajutjamua. Jasmek, uutsuk ujtakata tusa imatajau. Yabaikik uuku, tujash dukap asa katsunjachu, nunik buutu. Nunitai dukuji uchijin kumpamas dekajuau.

Nunik chichajak, uchiju ame dekasmek yabai kuashat aents ampin tsanumag sujuina nunu. Aika apachin wajupachua tsanujag ju pegkejai tusag sujuchagme. Aminash tsanupak tujamne. Yabaik kajintsa niiniamuk atsawai. Yaunchuk pujut aya duka emegkakji.

Iina tsawanjinig tsanubau ima senchi wagake. Aika aminash tsanupainakui ani wekaetugme. Tujash ame eketme. Eke tsakataitkum nuwa egkemjuam tunamajaipa. Muuntak tsakataitku nuwajai tsanigmak nuwa wiyunchi wagatjukmatai katsutsuk jataiya tuyi. Amek pujutak dekasme. Kashik nantatash dekasme. Ikam wekaetash dekasme. Aja takatash dekasme.

Shiig tsakagta. Nunikam amesh takasa pujumain wajasam apawa wiisha nuwenata tajai tamin apa atupaktatui. Yabaik amek chanagchitme. Nuni anentaimjau akumesh imajuig juwakta tusa tiu uchijin.

Aatsa tibauwaitak anentaimak waitiau. Yujumkan imanik yuwachu. Antai dukuji wainak, wagka aniame, tusa atakesh chichagkau. Imtjamash antutsuk, ayatak senchi waittai aishiin ujaku. Tusa ujak, ima pegkeg aknum emam Tsag agta, shupajin iyak ajapati tiu.  Tama ayu tusa idaiyas, ajum tsawak uchiji kanak tepaun inanki ekenas chichaju. Pujutan pachis ujaku.

Tusa tsawag uchijin ayas weu.

## Chicham epegbau

<!-- image -->

Makichik aents Toribio dagtin nijamchin uma umakua tsawak ukuki minau. Nampeku asa iya iyakua bika wajasu.

Imanimain achakushkam musica kumbia tabaun apusagmatai nantseminak nuwajai imaniagtai kajes anentaimsau. Mina duwajush iman wekaeguna jukiu aya tusa. Akasbau wajakin asa nuni senchi awenmamau. Nunu kajekbautak weu jehén. Tuke aneas numinash tukumu, atsanmas minau asa. Nuniak iyaunig wajaki antumak, kagkaegak wajau. Nuni nuniaku jegau. Nunik jegá wajas nuwen untsuau. Nuwehskam daka dakakua kanaju asa dekapeachu. Untsumtaish kanaju asa ayachu. Nunik untsu untsuma kajeku. Nunik waitin tukumak ichipkau. Dutika waya, kajeku asa nuwe kanag tepettaman intashnum achika japiki ajuak ishintaju. Imataikam wagka wainkamesh jutijame tusa chichaun pujut tukumak suwimu. Dutika nii wakegamu suwimau. Kanak pujau asamtai ayamjukchaju. Imatika ajapam waitus kanaju.

Kashin tsawan Toribioshkam apunum jega denuncian apujau. Duwan yaunchuk pakijina pujutaijin dekan suwimajai, nuna apu

epegtujuati tajame, tau. Tutai apushkam ayu tusa papi najana nuwan awetiu.

Nuwashkam papi juki apaji atushat pujau asamtai niina ika diichi pujaun jegajua ujaku. Minash apachi kashin chichamunum wajasam antugtukta. Wainak tusa yaum nampeka taa senchi suwimjuame tusa buutu. Tama, wagka aiktamash wekaega. Wii waji tibiaja, itunchat akuig minash ujatkata tichamkiag, tau. Tusa, tujashkam wii apa jakauwa numamtinaitkuish pujajai. Kashin wajasan antugtajame tusa awagkiu. Kashinia nui muun Uchukus tutaishkam apunum jegau. Nunik eketai tikish aidaush kaunawaju. Dukap asa muun Toribioshkam wayau, nuniai nuwa suwimamushkam waya ekemsau. Aents ipamu aidauk ashii kaunamtai apu chichak, tsagkugtugtajum ipamjime utunchat muun Toribio nuwejai ajamu asamtai, atumi pataji asamtai ipajime. Dukap tsawantan jutsuk dekatkauk idaitajai muun Toribion, nii augmattsamtai emami tusa tiu. Tusa tima

muunchakam wajuk nuwejai pujawa nuna ashii augmattsau. Tutai Apu ashii antujuk idaiyak nuwanashkam aiksag tsawantan idaitusu. Tusa tima nuwashkam nagkamau, apu mina aishug tawa duka shiig waitai. Wii umka pakijina pujamuk shiig atsugtawai. Wii agkanjam pujusan wekaesamua nuna takus pujusá tinuwe. Yabaish nunak taku tawai. Wiika ankanjam pujusan nuniku akunush yabai nijai nemakan pujag nuwi nagkamsanuk anka wekaebauk atsugtawai. Aniau asa mina aishua nuka tuke aneas, aishmag comunidadnum patajin ijajak taun antuk pakijum egapawai tusa, wainak suwimjinuwe. Tikima jama wiisha wajimpaitja, waji nagkaemakbaunum tusa taku suwimam pujustasanush. Wiika nuwenan pujusuitag nuwi nagkamsan juju utunchatnumak pujusan minajai. Shiig yawetjajai. Mina aishuk shiig anentaimtsui, wiika niinak aikanuk pujutki nagkaemakiun jigkin takunuk waekaechujai. Tujash nii aishmagkuitjai tauk minak tepegtus takagnai. Imatijakuish mina dukugnakesh,

mina apagnakesh, ubag aidaunakesh, juniajai tusankesh tuchauwatjai. Tikish chichagtuinak aishmagkuk wainak tuwa, uchi numpatai segatnaitak tuinakui dekas tuinachuash tusan pujujai. Tujash shiig yapajintsui. Nuni nunin Apu wiika imajui tantajai, miina aishugnak shiig yawetjajai. Yabai suwimjua nunashkam wii pakijina pujau asamtai jutijuashme, wainak nijamchin nampeka tuke aneas kajeamujin, akasmamujin aiktuame. Tusa nuwa ashii etsegkau. Tusa nagkankamtai muun Toribio atak chichak, Apu wii tajai aishmag mina duwajun pakijima puja nunú achinkati, antsag reglamento chicha nuna umikti, akigkati tajai. Wii niina itunchatjin wajupa mina duwajun sukimashja tau. Tusa tutai tikish aiduash chichakag nagkankaju ai muun Uchukus tsawantan sumaku.

Nunik chichak, Apu wiisha titajai. Nija, yaushkesh wainka kajeaku, akasmaku, ikatawai tusa nuwa suwimamuk atsawai, yabaiya nuwishkam nunisagke. Auk muuntak

nuna titatkug shiig ejeyi, wainak, ukuki apagtinun ujaka, sainash ujaka, jintiag pujusa, chichamnak iwainma wajakui. Yabaishkam antsagke. Yabai wii jui antajai tujash makishkish nunin amainnak wainkashjai. Juka tsakat pujutan dekachu nuwentsag tuu yujau agma nunu tu yujagme. Awi muuntak pujut waymatkata, katsuasa nuwentaiya tiuwai. Yabai ju tajum nunu chicham jegamainuk chichajum. Dekas muun ajabia nunu antamash dekaske tumainuk etsegjum, datsan tu yujagme. Wiika datsamajai. Tsakat nuwenajum batsamsajum maniakjum tajum nuna diisan datsantajime. Tujamtai, Apu yabai ame antamin aishmagkun iniastajai. Aishmagku tujutta amesh nawantug pakijina pujaush jiminish wainkamkum tau. Tama atsa tiu. Tutai ayu, tujash atsuak nuwem pakijina pujaun dekaush aniashkush wainkaukesh atsuak, ugtukaipa tau, tama atsa tiu. Tikichin titajame, duwik muuntaish nuwa ikagmataik

ima nuwanak suwimachui. Nuwan suwimkug aishmagnash suwimauwai. Yabai dekata tajai ame duwag ikatuke tusam suwimaume tujash aishmagkush suwimamkum tau, tama atsa tiu.  Tutai, kajeautik ima nuwak suwibaitsui, aishmagkush suwimainai tau.

Tusa ashi inias dekajua, aishmagkun pempentuki chichajak: nunaku wiika aishmag asampa nuwan akaseak aikawa timag, aishmagku amek aanus amtai, amek numpignum aiktaiyitme. Aishmag aiktamin asamtai aiktuat tukamam nuwemin aikakui aishmag akaseakum nuwem suwime, tiu. Ankam aishmagkuitkum besejam pujusam tikish asihmag akasmatkum nuwajai antiniame, minak anin chichamjaku tunamamainuk tsawantak atsugtawai. Ame apu anin aidaush itugkami tawa, nunu umikta, tiu. Mai nuwak maaninak yujasag tu yuwajai, tiu.

## Kujancham achikbau

<!-- image -->

Iina muunji pujusu aina nunu tsawantinig datsa, muntsujut, aina nuka tikish pujutan batsamsau ainawai. Pujut tikish niimtinun

jukiag batsamsauwai. Datsa aidauk apajijai takainak ikam yujau aniashkush waymaktatus datema ekenainak yujasu ainawai. Nuniai nuwa aidauk dukujijai ajanum takainak yujaidau aniashkush jegapujusa nukujin atash ayugbaun, jega japimaun, yawa ayugbaun, yaimak batsatu. Takainak batsamsauwai. Atsusui jega ayamku, kanaku, takatsuk pujamua nuka. Antsag jínta ainja wekaebaush atsusui. Tikichi jehén patajui tusa juwaka kanamush atsusui. Nuwintushkam atushat nugka achikag pujusajui. Munikaju asag itunchat atsamunum dita anentaibaun takainak agkan batsamsauwai. Atus batsatu asag aents wekaegunash wamak dekawajui. Makichik aishmagkesh wagakjai tusagkesh ajanum wantinmainchau. Nuniaunak wamak dekainau wajuk wekaekua aniawa. Yujainakush dekamunum yujaidau. Atsau tsanumja uumka wegamu. Dekagdaikauk batsatu. Anin pujut asamtai muun aidauk uchijinash, nawanjinash, emetua batsasa jintintua tsakapaidau. Aishmagnak sujimas diisui. Itunchat ataish, maniamunmash, chichamunmash, dita

emtuidau asamtai. Tujamtai nuwa aina nuka atuetan inimu. Muuntak nawanjinak tsakapajui waymakun, takaun nuwintu egamak yuwa ibaun etejug susatatus. Iman asamtai aishmagkuk nuwanak wainkag jukichui antsag nuwashkam wainkag aishmagnak nemagkachui. Pujut imatika jintiamu aig nii intimuk waittsauwai. Nii waymachaush asauwai. Nunin aina nuna muun chichajak shupagkau aidau tiuwai. Pujutan wainkachui taku. Muun uchijin waymatnum emak awekas chichajak tiuwai, aishmagku umagta pujut wainkamnum tusa. Waymamua nunu pujutak anentaimtusbauwai.

Ibau aig makichik datsa nuwa muntsugtan pakijimauwai. Apaji waymakta tusa imatjamaitak pakijinau. Apaji, dukuji, dekatsaig, nuwashkam antsag, uumak pujau. Nunikag dukap tsawan jukiag mininau. Nunik batsamak unuimatdaikaju. Atus batsatbau aig makichik tsawantai, dekamainchau, nuwa aishmagkun tupanjauwai. Dutikam aishmagchakam ausatatus wekaegak waitiau. Imatikamash nuwaya duka antugchau.

Agkankesh kanachu antsag agakesh jinchau. Aishmagkuk aikamash idaichau.

Imatikam nuwa anentaimjau yajash wetajai tusa. Nunik dukujin ausau. Dukujishkam aishin ausau. Apaji juki dukuchi pujamunum iwaku. Dutika dukuwa tijajum anempakui iwakjai, amina uyuntamak pujustí. Tusa ika wakitkiu. Dutika ukukbaun aishmanchakam dekau. Nunik wajuk wetajaki tusa anentaimu. Yabai, datsa, muntsujut, aina nunu aga jinag paan yujaina nuka atsau. Antsag patajun ijagkun wegajai tusa juwaka kanamush atsau. Nunik tujig waitu pujau. Nuni nuni dukujin aujak dukuwa ikam kanakun wegajai, kampantum tsawan wekaesan tattajai, tiu. Tusa wajijin juki jinkiu. Wega wegakua agkuantai aknum wakau. Nunik kashi juwaki shijigka ekemak ikaman utuja wegau nuwa pujamunum jegatatus. Ikam wekaeyin asa jintanak dekau. Nunik wega wegakua jegatatak ikag wajantu. Nuwi duka juki patag ekemsau. Ditashkam yama kiyaig yujumkan yuwawag kajigku. Jegashkam ikanakbau. Antai kajigkeapi tusa

niishkam nuwig kanaju. Manchu wai waitkam tsawaju. Tsawajash nuwig pujau, wantinkaig tau asa. Nuwi pujus kintamu. Nuniai dukuchi chichak nawanta atash epeni ukuta tau. Uumak wajau asa minittaman wainkau, nuniai atashu epeni wakitkiu. Aents atsamunum batsatu. Wantintuktajai tayaitak itunchatan apugtan dakitau asa buchitkachu. Yujumkan yuwawag kajiak shiyakagmatai, dukap ekemsau. Nunik juwaki atashu wenuken jegau. Atashu wenuken untua atashu achika, kajau, kajau awagbau. Imatjaun dukushchakam antuku nunik tijajin ishintau. Kujancham atashu yuwawai ame muntsugtam nantu pantai wejeta wii jihí ekemakan minitjai tusa awemau. Nuwashkam nantu asamtai paantuk tupika minaun wainkau nunik tikima tatatman tupikatki jakut pagkuku. Dutikam untsumkata tutai untsumkuminig bakumittaji, takamtak minita tusa juki akunkau nii pujamun. Nuniai dukuchi untsumu wainkaumek tusa, tutai atsawai emegkakjai imajui pantuk wematai diyakun wekaejai tusa tiu. Aishmagchakam

juki ejega nui tsagkugdaijaju, nuwa aimkata tutai awankau. Kajeku asa. Nuniai dekas kujancham atashu utuka maak uwanu, imatjutai dukug untsumak tuwi wekaeme atak waintua imatja nusha tau, tama imajui emegkakan wekaegai ukunum tajua imatjawai tusa niishkam minitu. Kujashmashkam atashun esaka eme takau tikima minitam atashnak esaku tupikau. Antai kujancham atashu apaka anu minawai wajau, tutai dukugchakam jihí takaku jinkiu nunikma kujancham atashu uwanki minaun ju juwamik kajut pagkuku dutikak atashun apaka imaniaun tapit achiktakama kujancham wauttaman kupet inuau. Dutikam kujancham atash apakbau akupeak tsajut esainu dutika dukugnak wau wau uwabau.

## Muun tsanumjugbau

Dukug yujumkan kashik yuka pempenak amesh wajukattame tau aishin iniak. Tama muun chichak wiika juna centa takag junak pujugtatjai, wamak ashimkatag tajai. Ame weme imajuig pujaig taata tusa nuwen awemau. Nunik juwaku asa taka takakua segan eketu. Centan ashimkata tau asa shenchi takau. Imanik taka eketai etsashkam tajiastatak wajasu. Imanikmatai, wajupani etsash imaniawa, mai wakan takastajai tusa namaka weu. Nunik namaka jegá tugkitak pujusa, namaka iyagka jinki, iyagka jinki wajau, ima imaniakua beshmamak eketu. Anik maak pujai nuwa ajanum kashik shiaku aidau mininau maman jukiag. Nunik waketinak nuwi wajantag chagkina apusag mainau. Nunikag maman namaka uwet jiijag nijainak imanidau. Nunia muntak nujin kanaka maak pujau. Nuwi pujai makichik nuwa nii eketbaunum tanta

pujusa maman nijau. Dijaja ashimak idaiyak namaka iyagka yukumu. Nuniaun chichijam tsukati minau nujin ikikau. Dutikam kijaku asa tepeak iwim iwim wajak shuputau. Tujash tsumujin batsatuk imaniaunak waininachu. Imanitai muunchakam iyantuk yukumu. Nunik tepeaun achiku, dutika waitus pajagmin amaku nunik takui jinun wainkaju. Wainkag chichainak diisia au kugkuninak imanina nunu, tusag puyatus chichainau. Nunikag wamak ujanikag diinau. Aishmag wajau untsumak shui, shui, kumpa pan imaniame, tsuwa, wajau. Imatinaig muunchakam namaka waja atak iyag jinkiu. Nunik wajasa nigki chichak ankayap wainak tinu agme. Junak ikagmake tujutkuap imatuinawa tusa anentaimu. Nunik shiig juwakchau. Tusa ukuak waujus jehén wakau. Nuwe tatsaig jihín ikapaju. Nunik itipkajin atima ujuju. Yuku juki kagkajin yakaju, uwejinashkam. Tsentsak baseaku tujumamun juki intashín yakamaju. Nunik jihín dukap chikimin patatun ekemaku. Keetai wajas ujugmamu. Nunik shiig jujuja, intashinik anchi anchi wajasa, centa achika takak eketu.

Nunik eketai dukap asa nuweshkam tau. Yabaikish eketmek, wiisha minayaitkun aniajai, tama. Nuwa eketjai, mamaush awita, nujantai jajai,  tusa takak eketu. Nuweshkam mama awi ekenak inajuau. Yujumkan inajuk aishijai yuwau.

Tuja nuwa aidaushkam mainiag, maman dijajag batsamas augmatuidau. Ditak anentaiminau nuwajai pakijina pujau asa kugkunidau wainkaji, taku imatinau. Tusa chichainamun dukug Seseg tutai antuku. Nuka chichaman uuchu. Uwaekash chichau wajakin. Augmatkagtin wajasu. Nunin asa dekas wii aishin ujatkatjai, auk mina diishju nuwegai tiu. Tusa maman inajua yuwa ukuak weu. Nunik wajuka chichajak, diichi amina nuwem aishmagjai apatka wainkaji. Nuwemik initak unuimatdaiyak apag Antoniojai pujawai. Tikish aidaush wainkaje. Nuna uwaktasan tajuajame tusa ukukiu. Atsa tima muun Jempeshkam kajeku. Anik mina duwajun kasagtauna wika mina saig tinuwag tusa tau. Nunu tsawantaik ausau sain, diichin, yachin,

nuwintu muun katsuaju waymaku aidaun. Chichamnak wamak apaku. Nuniak aentsun ijumjau. Kiyai jetektajai tau asa. Tujash niina nuweg aishi aniamunak shiig dekachu. Aishi aja takak kashikmas weu ai, niiya mama juki wakau asa ajum ujaktajai tiu ajaku. Nunik nigka yujumkan puyatjuk inajak wekaegak kajimatkiu. Aishi taamtaishkam ujakchau. Takata wekaetau asa.

Tujash muun Jempe tusa ujakajam nu kajekbauwaik imatika chichaman umikuitak, tsagkuawastai tumain dekapeg awake anentaimjau. Nuniak, tujash saig mina duwajun aikbaitsujama anentaimjau. Nuniak dekas makichik aentsun akuptuktajai, pegkegnum kumpamas dekajuati, wainkan shiig dekatsuk tunamajaig tusa tiu. Tusa niina sai, Katip tutai, nuwintush Antonion shiig kumpauchiji, mamikis akuptuku. Aika awemak shiig dekata tusa akateg akuptuku. Dutikam niishkam Antonion jegajuau. Nunik jegajua pujamek tau. Tama niishkam wiisha juna takakun pujugjai. Junak pujugjai tusa

imatu. Tutai, saiju wiika utunchat muun ajutjamun antukan wii iniasan dakajuatjai tusan minijai. Iik ijai shiig tsaninuji, utunchat akuish, atuninuji, wait aneasam ugtukaipa. Nunash wajukamuna saig Jempe nuwen pakijima pujau asa namaka usukdayinau wainkaji tusa saijun ujakajam saig jetepaktatus ipamae tuina nusha, tusa imatjau. Tama, saiju dekaskek tame. Wagka minash wainkash tsanumjutuinawa. Amesh anentaimsakia wii kashikmasan nagkamsan juna takakun eketag nunash waji tsawantaiya waitkaje, tusa tau. Tutai, awi nuwe eketushkam, mina aishug junak takak eketa nusha, wajutiya dekaskea numamtinaitkuish ankae tuinawa, tau. Muun Antonio Chichak, saiju amesh diigsakia wii juna takakun intashjui wajukan eketja, diisia amesh mina kagkag imanikan eketag nunu. Wii kashikmas itipjuamag nunak eketag nusha. Namaka chupiju akunuk itipkan uchupjau amainitjai, tujash imanikan bikajan eketaish wagka tusash tsanuminawa. Tusa imattai niishkam ekemas diyau asa anentain

ejemainchau dekapsau. Muun Antonioshkam centan awantak, intashchik anchi anchiki, kagkajik pushugki, itipkajik yagkukin, wajasa eketu. Nunik pujaun wainak, kame saiju wii awichuk tuinakuish wainkajum datsugmek tusan minijai. Wii jegakan auk wainak tuu yujawai, muun Antoniok takak bikajus eketu tuu yujagme, titajai tiu. Tusa wakitkiu. Nunik jega sai Jempen ujak saiju auk wainak tuu yujawai. Saijuk centan takak intashchik anchi anchiki, kagkajinig pushugki, itipkajig yagkukin, wajasa eketu waikajai. Wajina wainkas tush yuja. Tusa tiu.

## Kayuk nampekbau

<!-- image -->

Muun Pape yawan ikam awekas tuweni kuntinu main asa kashikmas jinkiu. Akajujin juuki, wampachin awagkeaku, akajun yanaku,

wegau. Yawajishkam mantin aidau: amush, Kupit, Amish. Ainmau wajakin tsakakaju. Mantinu uchiji asag ditashkam ibauk jinjau. Apaji Kaish tutaik makichik tsawantai ikam ayamu japan jeteka mujan weu nunisag wakitkichu. Ikamyawash yuwawamia atsa ikamia aentsuash jukiamia dekanachu. Tuja dukuji Tsugki tutai, aentsuitkuish shigmaush wajasu. Awekaku jukim Kushin jeteku. Eke muuntak nain watsaig, kushin apujau, nunik muun wakattak minis untsumtai Kushin esaku. Dutikam Kushi ayampatak kuntujin tsupiku. Aikamtai juki inimam wamak jakau. Anik jinau ai, yawa uchuchiji aidauk ditak juwajag tsakaku.

Amush tabauk nuwa. Yama petsaku asa watsankaju, tujash yantsaptin wajasu. Shushuin uweteachu. Ainkug ejegak tau. Japanashkam aintin, jimaja maa wegau. Yawa aishmagjaish manin wajasu. Sapigmamujik atsujin, kashish shina shinakua tsawau.

Tuja Kupit tutaiya nuka yawa sutag aishmag, jimag mijan ajau. Kajesh wajasu. Duwejam wajakin, nugka tepeaku. Kashain uwetchau. Nishkam antsag jeteakuk maak jeteau.

Nuwintushkam Kushin kampantuma maawegau. Anin tepeaku akushkam ajankachu wajasu.

Untsu yawa Amish tutaik asihmag, muuntan tsakaju. Puju wajakin, kampugman shinau. Yakikin wajaku. Nigki wagasu tsakaju nuwintush sutakchau wajasu. Ashi ainbau. Kayukan kuashta maa minau. Maki makichik kuntinun main ainakush, yaaya kuntinun jetea antaig ashii ijuntuinau. Dita apaji nuwintu dukuji, wajuk jakauwaita nunak ditak shiig dekainau. Aninau asag tukeni atunidau. Aninau asag, makishkikesh niiya kuntinu jetetaig wamak ijuntuidau. Nuninak wamak ekeninau. Aniashkush wamak apujawag ijuntujsg esai maidau. Aikinashkush wamak akuninau. Utujimsa diyamujig shiig atsujidau. Ditak wakeyinau kuntin webaun dekabjatatus, waugtinau.

Ibau aidaun saasa wegau asa, muun Papesh eme aneas, anentaijinik ememes wegau. Augmattai asa, yawajig, mantin asagmatai. Kashik wakau asauken, waken akaiki wegai Amish shinuku. Tutai kayuka jeteakuap tinuwe taku niishkam yawamau. Eeeestaaai, eeeestaaai, awagmau. Yawashkam ijuntujaju nunikag aintinau. Tsumunum akakiag, ikuaki mujan emag awagmainau. Imatikiagtai niishkam akaju juki daka wajatu, minaun maatjai tusa. Imaniakush kayuknak igkugchau. Niishkam wekae wekaetakua pimpikiu. Yawashkam antsag pimpikiaju. Ima imatikainakua akunkaju. Etsa tajiag wegai. Senchi yaweju asa, numi tsupijug ikaunma shiig akigtug ukukiu. Kiyai jegau pujutaijin, nujantai jaki. Nuweshkam aishi imanik megkaechu asamtai anentaimak eketai yawa kaunamtai maak mayatiu. Nunik taamtai yujumkan yuwawag kajigkaju.

Tsawak atash shinai nantakiu. Nunik nuwe yujumak inagtukam yuwa weu. Anik wega wegakua kayuk akigtuka ukukbaujin wakau. Shiig kashik wajuku. Nuna nainchijin waka takamtak numi tsupiu. Nunik wajai kayuk akigtugbauwa nuni aents paan nampetan dakumun antuku. Nuniak imajuish yaki nampenta, tusa wajas antau. Imattai tuwi nampeawa tusa esetus antau nunikma kayuk initak egkemas imatun antuku. Imattai esetus wajasa antau, nuniai Kayukchakam nampeau:

Janu yamayu, janu yamaya,

## Yamayajanuu…

Juniktatkunua maman utitjai tusan minimja. Yabaish wiisha wajukatjaki, uwemainuk atsugtawapi.

Uchinam kuyinchin ukugmakmaja, nujantaimpash jakama.

Titu pujumata mama utikjai tusanuap uchin ukugmakmaja.

Yaki ayamjutka, yaki ayamjutka. Wajig najanewainja Uchig temamunum tseken jegakun, minaji titinun. Tujash uchignak wainkashtatjapi. Nujantaipap wajaktawa.

Nuwi wajas imattai puyatkau. Anentain jegachu. Kayukash aentsji betekapi. Wainkanuap dekachu asan, kuntin tusan aika wekaetaja tusa wake beseku. Najaimas diisu uchiji pachis imattai. Nunik chichak dekachu asanua Kayuk tusan aika wekaetaja. Kuntin imatu maa yumiji umutku pujushtaiya, maatjai timajai, tujash asati tiu. Tusa numi tsupiamunak ukukiu. Nunik waa akintua ukukbaujin jegau. Numi akigtukbaunak ashii ukuitjau. Dutika chichak, wainkan kuntin tusan jutika wekaetajama yabaik weta, mashtatjame tiu.  Tusa shiig ujati waketak ukukiu. Nunik jehén jega etsegkau. Tusa augmattai tikish nuwi batsatu aidaushkam wait anenjaju,

nunikag dekas aikaume. Iik dekachu asa, kuntinapi tusa maa yuji, ibau anentaimukeas mautai aatai. Tusag, kuntin yuwata tabaunak junik anentaimjujag waketjaju.

Nunikbaunum ajum kanamunum Kayuk muuntan kaja ipatak, see kuashat, uchig nujantai ashii jaka tepai jegamjai, ame jigkichu aminin uchijun wainkachu amainitjai, tusa nuwa muun wajakin imatjam, shintaju.

## Pegku penujatbau

<!-- image -->

Iina muunji Awajún batsamsau aina nunu tsawantinig pujutak shiig juki tsakagbauwai. Muuntak uchijinak imatikas ujakui. Maa yutan, aja takatan, nuwena nuwa pataji

kuitamtan, muun ajantusa diitan, wainka tikichi jehén kanaku wekaechatan, kasa, daki, achatan, jitiauwai. Juju chicham aina junak muuntak jintiauwai atash tsawak shinuwama antai nantaki uchijin inanki. Uchi kajan atsaneg nantashtaig yumi waisjai ekenkamun ukatkauwai. Aika inanteg ekenas, chicha chikagkauwa tsawau. Aishmagnak aika chichagkauwai. Untsu nuwanak dukuji jintintuauwai.

Uchijinak imatika pujutan jintintua tsakapajui. Imatika jintintuamu asag tsakakag nuweninakush baak batsamsau ainawai.

Tuja tikichin jintiauwai makichik uchi aishmagkua nunu umajijai wasugkabaitsui tusa. Aatus asamtai uchi aishmagkua nuka umajijai achinikagkesh wasugkamainchau. Iinia muuntak uchi umajijai wasugkabauwa nunak tsumas diisui. Shig dakitus chichakui. Aniau asamtai muun chichak uchita wainka ubajui tusa tsumain wasugchatia tiuwai. Tujash 'tsumain' tiuwa nunak nawanji pegkegchau

asamtaigkesh tichauwai, nunak aatus chichakui wasugkabauwa nunu pegkegchauwai taku tiuwai. Tukeni muuntak uchjinak pujutan pachis emtika ujakui. Imatiksa jintinbaitak uchi ni intimush asauwai.

Makichik tsawantai uchi umajijai achinikag wasugkamtai. Muun chichak mamama waintkata, antutsuk umaim wasug wekaemin pegku penupagmatai, wajukattame, tau. Tamaitak, uchiti antutaikama, wasugkaminau. Tikish tsawantainish antsag wasugkamiantai tusa idaiyas pujau. Nunik pujamu, weaju ajanum nunik maman jukiag namaka mama nijainai, uchi wajattaman pachiashbau pegku muun wajakin penugku. Tudikam ishamkau nunik wau wau wajau. Imattai, wagkag imatua tusag ayampa niikmag pegku uchinak dawenum penug juki kagkajin iwak ajuantu. Dutiktatman ditashkam tupikatkiag jegainak pegkunak puju puju awajinau. Imatikam pegkushkam wegak ukukiu. Wematai, dukujishkam uchijin pempentuki ana diisan wika timajai, diisia yabai wainkaumek,

ana taku muuntak tiuwai. Ubajuijai wasugkamchatia, pegku muun pempenta, tiuwai. Anu diisam umaimjai wasugkamtak kajimatkita. Tusa, nawanjinashkam aiksag chichagkau. Tii idaiyas, maman dijajag waketjaju. Uchi intimkiun aika pegku pempegku asamtai, yabaiya nuwishkam uchijin ujainak uchita waint aneasjum umaimjai wasugkamaipajum pegku yaig penuam achattajume tusa tinu agme.

## Uchi ajapamu

Makichik uchi nujantai waitiak muun pujamunum jegau. Nunik muuntan aujak wika dukug ajanum wegak ukugkimtai wajinak yuwatja nuniakun minajai. Dukug ajanum kashik wegak mama awin ukuajai juu yuwata tujutme. Tujash wiika mamanak yuwa yuwakuan yawetjajai. Mina apajush tikichi nuwan jukiu asa pachitchauwe. Wiika Apachi ushui waitiajai. Mina Apajush mina dukugnash wajuk mantua ayujati tusash ukukiukita tinujai. Yapajakun senchi anentaimkun waitiajai. Mina apachug atsau asamtai, yanak jegajuanush juniajai titaja nuniakun imanikan anentaimkun buutjai. Mina diichug tabau aidaush nuwe suji asagmatai ajamjumain akush ayatak diisjus idaitin agme. Wiika junikan bitaik wajukean waitiakun pujujai. Junikan wait wekaetnun dekakuk miina apajuk akinmainchaun akintuauwai tunujai. Amek

apache tijajum aidauk shiig kuitamnume. Maa yuwakmesh nawanjum diiyakuk ajamnume. Wiika mina pachug aniaunakesh wainkashtatjapi tinujai. See apache tikish apajijai pujuinauk ibaunak waitiatsuapi tajai.

Mina dukujuk anik weeg nii diis tauwe, ajum agkutai taatin amainai. Apachi amesh waji yuwame minash ajamjusta. Tusa uchi wait anenmain chichau.

Intashusu wajasu. Bikaujau. Yunumas wajasa imattai muun Pancho tutaishkam anentaijin najaimag buken achisa diyau. Uchik jakauwaitak wajas chichau. Putsusu wajasu. Yapinig iyaju. Daweuchik wajasa, kagkachik pushugsaush, puyatjumainun niimu. Muunchakam pagkuk buutmainuk pipish ajamaitak, katsunjauNunik tijanchi waa tuu wekaeme, wayasta jega, wii pujajai. Puyatkaipa yujumak imajui yuwattaji. Tusa juki iwayau. Dutika jihínum ekentsau, ekemtai atsau asamtai. Anis eketai muunta nuweshkam atash painka ekenkamun najukmatai enek

apusau. Nunia uchi jihínum eketu shiig aneas tseken taanta, tekenas diyau olla eneka apusam buukui wajattaman. Antai dukug chichajak aishmanchi ekemsata ukasmatai yusami, sukutnai tiu. Tama uchi baak mayatiu, nunik shiig aneas ekemas, wajupa asag ukaiti tusa miimu. Nuni nuni yawetug, duwuwa wii planton nijastajai tusa ashi dijaju. Nuna ukuak, dukuwa dekas jeganash japimkatjai tusa japimkau. Imanitai, muun chagkinan takak eketu wainak, nuwa jama bikijeastai, ukaita yuwami nuniakum tijagkig ukasam sujuttsata. Uchi imanik yaimu aya diishtaiya, tusa chichamjuku. Wamak susati tusa. Dukugchakam niina ukati bakui egketug aputusu. Dutikam achikam egketu jeekim yumaina imanis yuwau. Imanitai muun anentaimjau, uchi akia utsagbau aina nuka imanikap waitinawa tusa, wait anenmain yutai, ekemas diyau. Uchik chichakchau.

## Kujancham tsanumjamu

Wayaji kuntinu akuna shinutai, kashainap imatjinuwe tusa wejau. Yawashkam numi esai dekapes, nungkan kutsai, wajau. Imanitai tajua, akunapa imatikawa tusa yawajinak jigkau. Dutika yantamchijin awasau. Nunik numi tsupik ita, waa weetai dekapa disa tagau. Ninik tagak pujujai uchiji yawa chichajak wejeu wakau. Nunik wakamtai jimagtukag tagainau. Nunikag taga tagainakua wee pujutai, daekan tsupik ita tsutsukea diyau, dutikam ininit antigku. Atushat egketui tusag tagainau. Etsa tajiagtatak wegai amaigkaju. Tikiju egketui jasta tusa, muun numi etsakau dutika uchijin atakau, nunik chichajak juu ijuamik ijuta tiu. Tama ayu tusa niishkam iju, dutikakma Kujashman uwankau dutika bagajin emegmaku.

Ima ijush, kujancham muun wajaknun japiki jiikiu.  Dutika aepes, tujash wagkag wainchash kujashmanash akunawainta. Yawa wainak tuchuwejama. Tusa tii eketu. Yawashkam imatbaunak itatkau. Ditashkam junik wajasaju. Nunik, muun chichak kujashmak wainkag egkemtsa, yawa shimpankamtai aniya tiu. Tutai Apawa shimpantaiyash anik egkemia tau. Tama, aishmagku muun chichak, yawa shimpankamunum Kujancham chichak saijun wii emegsatjai tusa akiina egkemin tuyi. Jushakam tusa egkemau amainai. Aniyame. Aniakuig ataktau dupa kuntin mautai juki ayuntaiyame. Dutika yawa ijagmamtai, awekam atak kuntinu maakui, shimpankamujin esakmamjae tusa idaitaiyame, tusa uchijin jintintu. Uchijishkam dekashtaijin nuwi Apaji tutai, unuimaju. Tusa, wakitkimi asihmagku, wainka waittsashmi juni wekauguti maushtaiya tusa wakitkiag, yawaji ayas minidau.

Nunik minisa, muun augmatak, aniak Kujancham Ikamyawan tsanuju timayi. Ikamyawa Kujashman igkug aujak, saiju wagkanuk aniaja ukuchijua awi senchi tejeajai, waji jatak achigkae tajai. Yaki beeshtugti nuniakun numin atukima wekaejai tau. Tama Kuancham chichak saiju waa tuu wekaeme, jata achipakajama. Anak wii tsuwamainitjame tau. Tama saiju untsu takumek minash tsuwajata tiu. Tutai, saiju tsuwajati takumek kashin kashikmas au nainta awi dakagsata wiisha uminkan wakattajai tusa ukukiu. Tiu asa, kashikmas wajuku nunikma Ikamyawak niiya waka pujaun wainak, saiju minajai, tau. Tama, saiju wiisha dakakun pujagjame, tau. Tii  idaiyak, Kujancham chichak saiju dekaskesh tuwi tejeawa tau. Tama saiju ijapataichijua awi imatijawai, tutai. Untsu saiju kakaisam wajasta, buchikaipa, ayampamesh niimsaipa, wainkam anentaimjaim tau. Tama, ame tame duke ati tusa niishkam kakaiyas wajasu. Nunikmatai Kujashmashkam Ikamyawan aikau timaya. Imatikam chichak saiju yajautsui

wajau. Imattai, saiju buchikaipa, ashii ashimsattakun wajajai. Tutai wajinai ampigme shiig awatuke tutai, saiju titu timajame. Tusa eme takau. Ikamyawashkam saijush wajinai ampigkuwa imatijawa tusa titu tamaitak ayampas diikma, dekas ekeme takak tuu wajatbaun wainmaku timaya. Nunik wainak, saiju ame mina aiktakmek buchitkaipa tujutam tau. Tusa Ikamyawashkam kajeku, nunik chichak Saiju aishum aikasmek, tau. Tama iman wajau Kujancham ayak, saiju kame ampijuata takumin ampiakun aikajame tau. Tama ayak, saiju tuwi ampigme wainkam miina aiktakum wajasam tuu wajasmek, takug pempentukiu. Dutika achikta tama Kujashmashkam waa mamikiamujin akumun ukujea awi tapit achiku dutika japiki jiktakama ujukenak shaut pakagkau, imatikam nii  kakak amamkiu. Ankamtai, see, saig anik jutijuattakug tujutma, dekapjugti. Jinkui matjai tusa pujuju.

Aika kujancham Ikamyawan tsanuju timayi, tusa tau. Tutai, apawa kujashmak yaunchuk nagkamsayap tsanumtanak unimajuita. Tutai, muun chichak awi yabai tsawantinish ani wekaewai, tau.

Kame aishmagku kujancham anin asamtai yabaiya nuwi aents tsanumina antaig Kujashmaitme tinu agme. Tusag augmatkiag mininau, Kashai uwetja kajekmaunak sakapajaju.

Nunik pujus, munchakam dupa yaw ayugtan nagkamau. Ayuju pujau. Imatikamu asa yawa ijagmau. Nunikmatai muun shiig aneasu. Pataji aidaushkam shiig aneasaju. Ashii shiig aneasaju, nunikag yawan puyatjus ayujidau. Eme anentus kuitamidau. Kuntinu maamtai yuu asag, imatikainau.

## Yawa unuinagbau

Muun yawaji kuntinu ainchatai tujintuk pujau unuinagtakama. Nunik pujujus, dupa yawa ayugtain ayuju. Dutika yawa ijagmamtai juki wegau ikama kuntinun ainjati tau asa. Tujash imatikakush tujigka, kaje, kaje, waketu. Tikichik anik weaju aidauk kuntinu maawag itaidau. Nunik dushikis diyau muun Wampash yawajin imatika ayugkush kuntinu mauchu pujutai. Nuweshkam kajeakug maa yuchau pujusam ani pujame tusa, inatseau kajemain dekapeakug, imatjam pujau.

Aents kuntinun yawayai maa yuwauk eme anentsa augmatam batsatu. Nuninai ima nigki datsantan inagkeak pujau. Nuwe, nawanji, uchiji, aidaush wainkam wait wekaeme tusa tutai asa, kajeayaitak datsannash datsamata wajau. Nunik pujus yawa ijagmamtai atak

ikam weu. Nunik ikaman utuja awekau. Imatikamash ainchatai, apijanum jukiu, iwash wajukeau timaya numamtin, apija utuka wekaegu. Yawa kuntinu dekapeg ainjati tau asa. Imatikamash yawak kuntinnak shiig jeteachu. Muun wegamunum pataegas minau. Nunitai jiyaka waken ajua idaiyu. Ainjati tau asa. Aikamash wakitki nii weamunum pataegas wegau. Yawak shiig mejanchau, antsag kanakash wekaechu. Antai, jiya jiya, kajegkau. Yawan anenaitak, nunu tsawantinig senchi kajegkau. Kajeku asa, yawan achika juki apig wake akaegunum nagkimau. Dutikam yawashkam paantuk apijanum sakautuk iyak buutkau. Nuniku machik asa aintu, jau, jau, jau, wajau. Imattai, najam iyajapas imatatai tusa, yawajin anentaimtus awake anentaimag wake besek eketu. Nuniai yawashkam aintu, wake ishamain akaegunum imattai, esantua antau. Tuchauwe nunash wagkag tawa. Mina emegkatkampash imata tau. Tusa anentaimak wajau. Yawashkam dekaskenum kuntinu aintu.

Nunitai, dekas kuntinu aintajama takug, eeestaaai, eeestaaai, awagmau. Imatjam yawashkam nuni senchi aintu. Nunitai aintajama takug, yawa iyamunum niishkam kakugkasua akaikiu. Nunik akaiki juwimpa iyame tusa diyau. Nunikma wainkau yawa iyak Shushui pasugmak tepamunum iyamun. Nunik shushuinap inankie tusa, shiig anentus chichaju. Nuniai yawashkam yupichu wamak akunau. Aikamtai yupichu mau. Dutika maa aepes, yawaji wajattaman pagkuk takui chichajak, tsagkugtugta kuntin ainchakmin kajegkan aikajame, tusa wait anenmainun buutu. Yawashkam imatuk buutaig apaji yapin dukatu, shiig aneak. Yabaik unuimajamu, shushui maume tusa imatu. Nunik etsa akaegai wakitkiu.

Muun Wampash yawaji kuntinu ainchatai nagkima wekaegas unuinajui tusa muun augmati.

Nuwi nagkamas kuntinun yawa uweteachau. Shiig mau. Nuwintush asum wajasu. Nunik pujus muun Wampash chichak, yawa kuntinu maachak aniya, unuimatjag ayamsattak antsame. Yawa kuntinun ainchakui nagkima wekaesan unuinajamiajai. Yawa wainka kajegbaitsa. Wainak aniyame. Aentsti ibautish wamkek unuimatiama. Muun Wampash tusa chicham ukukiuwai. Tusa etseju, aents yawa kuninu matsui tusag kajeagtai.

## Kaja atiamu

Muun Achayap magkagtua pujusa jinta niimak waitiau. Nunik atushat nugka egaka, uchiji, sai, diichi, aidau shiaku. Nunikag kampantuma kanajag nugka mamikiamunum jegawaju. Jegamunum namak muun Shimpa tutai nagkaemaku. Nuna katitkag nugka paka tepakunum batsamawaju. Nuwi jega jegamjag, aja ajamiag, tajimat juwakaju. Kuntin ayau asamtai, yupichu kajegkag yuinak batsatu. Namakchakam yujaku, nayum, kagka, weantu tumainchau yujaka patatu. Nunashkam aiksag nijawag yuwinau. Nuninak numin tsupig ajigka dita batsatbaun tentenau. Dutika tenteawag apamakaju. Shiwag pachiashbau jetepak mantamawai tuinau asag, apamakaju. Jintanashkam diyaku ainau. Antsag dateman ekenkag umuinau, atak pataká waimaktag tuinau asag. Nunik pujusag dukap tsawan batsatu. Nugkanak shiig unuimatkaju.

Imanik tsawan nagkaemakiu asamtai jinta diyamunash, anaeku batsatmujinash saka sakapa etegkaju. Nunikag takatji puyatjuk takainak, ikam wegan kuntinu maa yuwinak, nijamchin nuwe umikmatai nantsemainak, shiig aneasan, batsatu. Muun waymaku aidaush jintá wégamunash idaisag, ikam wegag taawag nijamchin pujudinau.

Anik batsatun shiwaji aisdaushkam dekawaju. Awi pujuinawai tusag ujakaju, yabai tsawantinish sujuniamu awa anik nunu tsawantinish antsag asauwai. Ashii inimas dekawaju. Nunikag ipámawag umintsaju. Aents jintán dékaun júkiag shimútkaju. Nunik wee weenakua nugka diitá yujataijin utsanawaju. Nuwi bachik wesag waininau aja ajamkamun, yujataiji jinta weakun, nunik wesag jega batsatun wainkaju. Nuna wainkag chichainak, yabaik imajuig juwakmi, nunika ajum tsawaku jetekmi tiaju. Tusag umittsaju. Uminas juwakiag jega batsatkamun ikaág juwátkiag tenteawaju. Nunik tenteawag batsamas

kintaminau. Nunik tsawainak shimutinau. Nunikag tutupit juwatkiag, muun Kashayua tutai, waymaku, magkagtua jinkiuwa nuna jehén mamiksag, uweja mai amua aents shimutinau. Nuninai tikish uweja mai amua aents nushakam Kashayua sai Ampush tutai pujamun wejenau. Nunikag jegainak pampag dakakaju, kuchija wetainum, entsa shikitainum, shikipatainum, nunikag duka ejamas tepesaju. Atashchakam tsawak shinau. Nuniai machik asa tsaptin wajasú. Ditashkam wajupa asag jinkit tusag dakainau.

Dita anik tepenai tikish uweja mai amua nuwintu makichik aents jega batsatkaun ikag tenteawag batsamtus niiminau, jeteam atamaki tupikaun maatatus.

Nunik tepesag tikima tsaptin wetai, juwakiag jegan anutukaju. Nunik anumjukag batsamas antuidau. Muun Kashayua atsau. Tikish jeganmashkam muun Ampush atsau. Tujash wajukattaji, atsajama tuidau. Tusa tuinai

Kashayua uchiji ashi tsakaju kuchija wetatus jinun kainkaju. Aniaun wainkag, ujum waittsa waketbaitsui dekas ima tautish juke ajapkimi tuidau. Nuna tuinai, uchishkam dekachu asa kuchija jeganta wajas niimun, pajat ipati tukuam buutuk magkimna iyauttaman tikish awi tepau detsepea imajui patasag tuku. Imatikamuitak yabaikik waja takiu nunik shiwag mantawai tusa untsumu. Nunak ti wamak jakau. Nuniai dukujishkam shiwan imaniau wainak untsumu, shiwan jetepaji tusa. Tabauwaik machita juwakug jina takiu. Nunitai muun Kaish jintukiu, nunik chichak, ubaju wii, wii, maajai. Aishum ujakta wii maajai miina uchijun iikmatkun wajau. Saig wakegakug miniti, miniti, wasugkamsatjai, wajau. Tutai enta ame mina aishug Kashayua minitjamkui wajukattame takug, machita takuji minitu. Nunitai ditashkam puyatkag, sujut wajakiaju. Nain wajag, tikish aidaush wajamtai, ijumdaegan waketu takiaju.

Waketjamtai ukuak, dukugchakam uchijin jegajua pagkuk buutu.

Tikish aents nuwi batsamin aidaush kautkaju. Uchi maam tepaun jukiag tsentsakai pempeajag patasaju. Dutika idaiyas buutinau. Imatuinai muun Kashayuashkam sai Ampushjai nuwintu tikish muun aidaujai, ikam weaja kuntin maa itami. Nunika aja takaku yuwami tusag ikam wejau. Nuniku muun Ampush chichak saiju wagkanuk ankaja pegkegchaun kanu wegajai. Dekas wakitkimi, shiwag ukunu jetepatai anentaimjai, tau. Tutai muun Apush chichak dekas ima pegkeg waketjami tiu.  Tusag kuntin ujumak maamun jukiag mininau. Nunik jega tattak minisag antukaju shiwag magkagtuamun, ditashkam wakan wajakiag mininau. Nunik nininaun muun Kashayuan igkugkag ujainau uchigminak shiwag mantugmame tusa. Niishkam wakan wajaki minittaman nuweshkam pagkuk egau, nuniak uwejen awatki, awatki, buutu. Ampushchakam uchiji tepamun jegajua ujas diisa idaiyak pagkuku, nunik negaiki

kakaegun achika buutu. Nunittaman nuwe tajua chichajak, Kashayua auk iina uchijinak Kaish tutai aya nunu maame. Wii maajai, uchijun ikmatkun awatime. Kuashta aents agme. Uchi kuhija wegaun mawagme, tusa ashii ujaku. Shikmunashkam ashii iwaintuku. Tusa ujakam, niishkam chuu takug kajanak tuutut asanmau. Nunik idaiyak aentsu utuaku sai Ampushnashkam ipau. Nunik ajumag chichamnak apaku, nuniamuik ditashkam umintsaju. Nuniamuik, aents aidaun ijumag chichajak, uchita juna diisag waymaktajum tinujime, yabai shiwag itugtamua. Tujash puyatkaigpa, aishmag anentaimak mantuae. Dekamjugti, antaku atajum, wiisha yabaik jintajai, aneaku pujustajum tusa akatmamjau. Tusag, etsa yama akaegai ditashkam pataetukaju. Nunikag paan shiyakbaun pataetukag weenau. Nunik wee weenaku kiitai, nuwig kajigkaju. Nunikag tsawagkag, shiwag shiyakbaun pataetukag weenau. Amaigkatatus anentai shimutinau. Ayatak maata tabaun anentaimjag shimutinau.

## Nunikag kintaminak nuwig kajinau.

Nuwi tsawajag pataetuk wee wenaku dawe yama webaun amakaju. Nunik chichainak amaigkaji, tikiju shimawai tusag aneakuk wenau. Imanik weenak, jimaja nuna kanag tsawajag weesag amaiyinau. Nunikag tuwig kajinti tusag ukunum saetukag ditak minitinau.

Nuninai dita chichainak, auk juka ukukji, imanikag amaintamain ainatsui imajui kajigmi nunika kashin wemi. Yawegji tusag nuwi akmainau, eke tsawai aig juwakag imaninau. Ditak anentaimsash niiminachu. Imanik tsawan wekaegas mininau asag kajinkaju. Nunikag numi tsupikag, duka itawag, akan nuu esagmanak umikaju. Nunikag mai yantamen kajintinjin umikaju. Nunia kiyau.

Imaniagtai ditashkam uumjukag batsamas dii  diinakua kintamainau. Pampainiagtai, muun Kashayua sai Ampushun aujak saiju ima pegkeg kajinti, kajigmatai, ae aet jetekmi

tusag chichasaju. Tikish aidaushkam ayu tiaju. Nunikag ditashkam shiig umintsaju. Shijikapin ajum ekemaktinun pempeakag atusaju. Nunik batsamas kajigkaju. Tujash muun Ampushuk sai Kashayuajaig iwakbautak pekaju, chichainak, aents maatnun augmatuinau. Nunik pekajai tikish kaji pujatai kajigku aidau shintainau. Nunikag chichainak apawa kagkanuk an kanagja dujag minaunma kakastakam kati wegan tau. Tikishchakam antsag kanagbaujin etsejinau. Tiyagtai muun Apush chichak, uchita muun tiuwai shiwag jetekmi tusa wegamunmak kunushtia, besematia tusa tuyi. Yabaik kaja minakuish kajigkaigpa. Iwash tsanugmajai tusa tiu. Tusag iwakuk tepenau, jihín dawemawag.

Nunik batsatai ikamak bitat wajasu. Machish imanikag shinuinachu. Pumpukush imatbaunak itatjau. Ayatak dase imaniau. Ankamtai muun Kashayua chichak pai, pai, uchita ii timag nuu tsawan jegae. Yabaik nantagtajum tusa imatu. Nunikag kaja ishimkag nantajaju. Muunchakam aentsu ijumag chichajak, pai

uchita, ma junika shiwag maatin jinta tepemji. Wiika atsa iikmaktinun kanakna tuwigki aentsnash emenkatja, aentsna amuakna awatibi, puyatkaigpa. Aishmag wajastajum, ishamkaigpa, tusa aentsun chichaju. Tusa nagkankamtai, ijunag wajantag wajan atinau. Nuninai muun Apushkam imaninai shintaju. Nuniak chu, chu, takug nuwig tepesa kaem, kaem wajau kaja atiak, nawenak takui, takui, iyau. Imanittaman tikish aidau nuwi kajin atinak imanidau wainkag dushikinau. Nunittaman sai Kashayua wainkau, nunik saiju wajukeakmea ankamesh pasunmame, wajutiya amesh an kaja atitia tabaush antukamiume, tusa imatjau. Tama, atsa saiju, atumea nantagjum kaja atiakjum imaniakjumin itugsanuk imaniknush nantaktaja, awi wajukaigtish tusa imaniajai. Tutai, saiju ashiig anenmaichau ani wekaeme, tau. Tama atsa saita, wagka tame, tutsuk wemi. Wiisha ibau kanajunush wajinak ishamtaja, wajau. Imatun dushikinau. Tusag idayinak, sujut juwatkiag, kajigka jukatinaug makichik aents waintua, shijikapi aká tsukin awajau. Dutikam akak

tsawai wajasu. Imanikbaunum utsantuawag entsuk kajig tepenaun nagki jujukiag iju ijuki timaninau. Ima imatikainakua bashit kajegku. Makishkish uwemjachu. Pempeninak akan akawag, aentsnashkam apekag yuku awasaju. Imatika pempeninak, nuwi tuwakag kaja atinak nugkanak nuya nuya awagmainau. Dutika ukuinak nuu kashik waketjaju. Nunikag weenakua tsawampajag, juakiag weenakua nuwi kiitai kajigkag weenau. Ima imaninakua dita batsamtaijin jegawu. Nunikag tsawainak ipamawaju. Nunikag numi juwatkiag tuspig ikaumawag tentemakag apamakaju. Imanik batsamas, tsawan dukap nagkaemak wegai muun Apushun ininau. Apawa wagka nusha aniume tusag, tama. Uchita atum ibau waimakchau aidautijum nantagjum imaniakjumin, chuu, wiisha wagkanuk ukutmash juwakta duwi chichakun junika kaja atiamash aentsush betek maumainajama takun imaniyajai, tau. Tusa, muun nii waymakbaujin etseju.

## Jempe etsegkamu

Aents ikam batsamin aina nuka yaakat apach tutai aidau batsata nujaig betekchauwai. Aents apach tutai aidau yakat muunum puju aina nuka patajijaish, kumpajijaish, apuji aidaujaish yupichu dekagdaiyawag batsamin ainawai. Ditanuk ajuinawai celular, internet, telefono, fax, nuwintu tikish aidau, dita ujanik dekagdaita aidau. Tikish nayantsa amainia awishkam juka yaunchuk yujakui.

Tujash juju aina juka, juti inia tutaiti, ikam batsamin ainag nuwig imanikag dekashbauwai. Yabaipat mijan 2000 nagkamas minag nuwi inaishkam wantinkauwai. Yabaik iishkam dekaji tujash ashii iniati batsatag nuwig juka imanikag atsawai. Tuwi carretera nagkaemawa nuwi takainawai, tujash nuni atushat iinia batsatina awig yabaikish imajik dekashtaiyai. Anin asamtai yabaikish aents iinia aidauk

waitinawai. Yaaktanmak apu aidaujaish, unuimat aidaunash, takatnash, chichamnash, waamak, yupichu, waitkas, dekawag batsata ankan pujuinatsui. Yabaikish apu chichamen dekatag takug pujamujin ukukiag kuashat tsawan wekaegas, kanajag juwakiag tawag dekainawai. Antsag papi unuimatnumash senchi waituinawai. Nii kuishkin takau aina duke takainawai celular, laptop, interner, computadora, tajina nuna. Nunu takatan dekainachu taji nuka, takatji atsugbau aina nunu ani nawai.

Juju pujut junin aigkesh iina muunji atushat kanakag batsata nuka dita diisag dekawag pujuinawai.

Makichik tsawantai muun Achayap weuwai ikam namaka nijan yuwataji tusa. Nuwe akateak nuwa, ikam kanajan taatjai. Uchi yaakat puja nunu taatjai tusa chicham akupkae tuinawai. Nuwintushkam apu aidau ijunbau atatui Chapapoyas tujutiagme. Eke wetsuk, uchi taa yuwatnun entsa nijatjai,

tusa weu. Nunik aknum waka ayamak aga jintki ektun pachiashbau Jempe 'Tseu' awakau. Tutai wagkag tawa tusa, wainkash tau timapeyi tusa idaiyas eketu. Machik asa ataktu najamnun 'Tseeuu' nagkaemakiu. Ankamtai tujash wagkag imatjuntinta, tusa eketai. Patasag 'tseeeuuu' awakau. Imattai, atsa wainak tachau amainai, dekas waketkitajai tusa ikuaki minau. Nunik tupikau, itunchat atai tatsuash tau asa. Nunik mina minaku niina jehé tau. Nunik taa, nuwen itunchat atsuak tusa iniau.

Nuweshkam atsawai tau. Tutai, wiika wemag nunak Jempe imatijakui wakitkijai tau. Tutai anu majanu weaju yama kaunae tuinawai, wainkamkesh dekakia tiu. Tusa tima niishkam jeganta iniimu, waji chichama dekaume tusa. Tutai muun majanu weu chichak saiju maigkias taumtai. Uchijum yaakat pujawai tinum nuna suntag achike tuinaun antukmajai. Perú Ecuadorjai maaniatin asamtai aentsun achinawai tiagme. Amesh weme dekamainitme tusa ujaku. Tima nishkam wakan wajaki jega

tau. Nunik nuwen ujaku tusa tama nuwe chichak, iima wajukaigtish majanu weta nunikam dekata tiu. Tima ayu tusa niishkam jinkiu. Nunik jimag tsawantan kanag majanu tau. Nunik Imacita katigka iniimu. Tutai muun Kakias Imacita puju chichajak, nuka dekaske maaniamu atin asamtai achijatui tuinawai tusa ujaku. Tima deka, suntag batsatbaunum jega iniimu. Dekatatus wakegau niina uchijinash tuwig jukiaje tusa. Tuatai suntaja apujishkam jasta Milagro iniimsami tusa untsumak iniimu. Nunik uchigmik awi pujawai tusa ujaku. Tusa inau wagka tame tusa. Tama chichak uchijun wainkatasan tajai, uchig nigki asamtai wainkatag tajai tiu. Tusa yaushkek auto, combi tabaush, atsau asamtai, Toyota tabau weetai egkemag weu. Nunik Chiriaco waka tepesu. Nunitai niishkam jinkiu, nunik jinki wajattaman Jempe pachishbau 'Tseeeuuu' awakau. Tutai wagkag tawa tusa anentaimu. Nuniai patasag 'Tseeuu' nagkaikiu. Imanitai waink tichamape tusa, weta tabaunak juwaku. Nunik wajasa anetaimu. Nuniaun muun iinia nuwi nagkaemau, saiju amesh

tuwi pujume, wagka imajuish ibau agku aish wekaeme amekesh tusa iniau. Tama saiju uchin suntag achintuku asamtai Milagro pujawai tujutiagmatai wegaun, Jempe asutuamtai juwakjai tau. Tutai saiju maig tujami, yabai carro suntagdau suntajan aimak akaewai. Tiwintsa maniatin aidaun yajumui tuinawai, awi uchigmishkam weu amainai tusa ujaku. Tama awichuk taja, wainkan weu amanitjai. Tusa Imacita waketkiu. Nuni jega imankama dekau uchijiskam nuwi tau tabaun, nunik shiig aneasu. Kashin tsawan suntaja apujin jegajua uchijun wainkatag tajai tau. Tutai ayu tusa uchijin apa egapawai tusa ujakaju. Tusa tama, miina apajush wii jui taamunash wajuk dekaya tae tusa tiu. Nunik minisa apaji dakamak wajaun wainkau. Pajain pagkuk buutu, wagki apaji ujaku wajuk dekag minine, tama nishkam shiig aneasu.

Iinia ikam puju aina nuka, teléfono, celular, internet, correo, atsutaishkam chichamnak juník deka puju ainawai. Itunchat nagkamataish Jempe nii aika

apajui mamikiamu asa, aents itunchatnum wekaetaish aika ujauwai. Yabai tsawanta juwi kuashat datsa, unuimaku, aina nunu imatikas dekainatsui muuntash wajuk pujuinawa nunak. Jempe wainchau aidauk anentaisah diyatsui, tujash ikam pujuina nuka shiig dekainawai. Tujashkam shiig dekamainai Jempesh ashii aents aina nunash aijkash ujauwashit atsa ima Awajunnak aikchawash. Anin asamtai Jempe angkaemataig puyatus diin ainawai, chicham dekashbaun ujajatin asamtai.

## Iwash anagmamu

Atashu jati 'Peste' tabau Comunidadnum iyaju. Nunitai kuashat aents pampainau, yaa jatanash itae, juka apach atash granja tutaiyama nuna sumakag yuwinak jatanak jiikiaje, wajainau. Kashi kashinig nunak augmatuinau. Atash jinamun pashisag nii buutuk buutu, nii shinauk shinau, nii augmatkagtauk augmatkagtau. Dita wakegamun chichainau. Kakajus antugdaimainchau wajasú. Nuninak maki makichik ampin egainau. Nunikag jata ampijin inimainak yujasag igkunikag shiig augdaitsuk nagkaeninau. Nii aniachuk shiig chichainau. Tujash jinamunak atashuk nagkanchau. Tsawantai jinau. Imanitai itunchatan aepawaju. Dita ditak, tuke batsamin ainaitak, shiwagbaekaju. Atashuk shiig tumainchau tsawantai jinau. Tsuweamun jukiag, iyashinig

kapa wajasag, puju sai saigmatu wajaknun ijagkiag jainau. Imanik jinutai pegkawag chimpis yuwinau. Atash jachunak eemtika maa yuwinaushkam ainau. Nii yawetug ajapeaush ainau.

Imanik atash jinutai, dukug Mastina, atashná ijinattaja tusa anentaimu. Nunik pujusa aishin ausau nuniak chichak Turjika atash jinaush ata tajama. Minash namaka jegamjutkata awii jiikin  kuitamkatjai, tusa tiu. Tibau asa namaká atashun jegagkau. Nuwi jegajuk diyak waketju pujau. Kashik ujai ayuja agkutai ayuja pujujus, kiitai,  epeni ukuau. Dukujuk nawanjin ayasa jegá niijai atushu diisa waket pujau.

Nuní pujamun, nawanji, Narcisa daagtin, chichak dukuwa amek uminmain pujasme wii atashnak epeni ukutjai tiu. Tutai, takumen nawanta ame epenim ukuta, etsa eketa awig weme wakata. Pasuntak atsawai, tusa awemau.

Tusa awema idaiyas, agajin kesajá ashimak, japimku juki tajaká, dupan tugkitak utsag idaiyak, nuna yantamen takak wekaegu. Ima imaniakua tikima kiitai entsanum maak weu. Nunik waka yujumka inajuk ukuak, takamain atai, wekaetau.

Yujumak yuwamunum aishi chichak nawanjush wajukame tusa inimu. Tutai dukugchakam adeaju. Nunik chichak, atashu epentajai takui wii awemamjai, Etsa eketaig wemajama, nusha wajukae, tau. Tusa, dukug yujumak yuwaku eketbaujin ukukí nawanjin untsuau. Tujash nawanjig jegák atsau. Nunitai aishi chichak, atsajama, taú akuk juí pujumainajama, tusa najamnun chichatai. Dukugchakam puyatki chichak tujash tuki weenta, wajau. Tusa, nawanta Narcisau, untsumu. Imattaish nawanjik shiig aimkachu, atsau. Antai, muun yabaikik kajekú akushkam anentaijin kakakchau wajasú. Nunik nuwen jegajua, tujash nuwa nawanjush wagkag megkaekainta

<!-- image -->

tusa emamkamas, chichau. Dukugchakam aishi shinutai, antinkai tusa kanakú, aishi tsagkujú waínak baak anentaimjau. Tsanias wekaegás egainau. Nunik dita pujamunmak ashii egaku. Imanik untsuinakush wainkachaju.

Atsutai ukuinak atashu wenuken shiakaju. Nuwi jegawag diinau. Atashu wenukek shiig epeni ukubaun wainkaju. Nunikag tujash juna epeni ukuakush tuki wemaki, tuinau. Wakeyinau dekatatus nawanjish jegash wakamasha nuna.

Ashii tentea diitan nagkamawaju. Muun nawanjintin kanaka, tupa ashii tsakak weakunum diiki wekama, dawe saka sakamtaik najama webaun wainkau. Nunik chichak juju dawe tepajama. Tujash wagkag wainkash ikamash weenta, tusa imatu.

Nuniai, tikish aents yantamnum egainak wegaju mininau. Nunik chichainak auk

wainkashji, dawek shiig atsawai tiaju. Inimtash inimsaji, tujash waintsuji tujamiaje, tusag etsejinau. Shiig atsawai. Tujash imajuish atsawak tuinau. Tiagtai, muun chichak atumesh taakjua, juju dawe webau tepawai, wiiyash waitjag atumesh diisjua, tau. Tutai kautuawag diinau, najamki ikam, muja atuni, webau. Antai, chichainak Apawa tujash wagkag ikamash weenta, ibau kashi aish tusag anentain ejemaichau dekapenau. Tusag, tuu, tuu, wajasag, chichainak, auk apachi junak pasun jukijama tiaju. Aniakug pasun jukijama tau nuweshkam, tusa buutu.

Aentsu ipawaju. Kuashat tuwaku. Linterna ekemajag, kampatum junikag, ikam egainau. Ikam kuwaeka egamak dawe najamamuk shiig atsau. Nunitai auk imajuig dawekesh atsawai. Tusag atak waketjag tagkan weakunum yujasag egainau. Ima imani yawejaku. Nuniai ae aet wajasu. Imanikmatai tujash iwash jukish wajuk emakug aikainta, tankanum

etentsuash tusag achikag pegainau. Numin pegainau. Ima mani tujinkag auk untsukmi tusag untsuinau. Untsu untsuinakua yawtjaju, nunikag auk imaniakjish Wainkashji, kashin dismi tusag waketjaju.

Tsawagmatai, kashimas juwakiag atak mininau atashu wenuken. Nunikag atashu wenuken tenteawag minisag, intashik dupa wajas, jashjinik bikajuki, tsumain wajas atumtatman. Nunik wainkag untsukaju apajin, dukujin, nawanjin egainak buutu yujattaman. Nawanjumik wainkaji, imajui atutui, tiaju.

Wainkaji tusag shiig anenau. Iwagtunisag chichainak, dushinau. Auk dekas ii segami tuidau. Apachi nigki pujus iwash waitkam pujaush awai, miina sujusta time tusag imatuinau. Sutakchau aidau. Aentsti tumaina aniak, tuke tinu asag, imatuinau. Muunchakam nuwen ayaju tantau, nunikag nawajin wainkag pagkukag egainau. Tujash nawanjik

shiig chichachu. Nunitai auk nawanjunak iwash jukine, kashi japis awekasu amainai. Ii  untsumag nuna antuk ita ukukiu amainai tiu.  Tusag jukiag jega iwakaju. Dupa jukiag, kaipin, jiman, kabaun, jiinum chimpia, tupututai nuwan achikag kayuinau. Ima imatikam bachik chichaku. Antai, atsa iwash jukimu aniya, tusag atak kayukaju. Kayuk idaiyinak imainiaju. Dutika jaash tikish anujam iwash jukishbauwa iman wajasú. Imanikmatai, yujumkan ayujawaju. Yujumkan yuwa dekas shiig chichatan chichaku.

Chichakmatai iniinau. Tama niishkam augmatu, iwash jujukme tusa. Atushat jujukme. Nunik japijus awekatme. Entsanum ejetua majunchi achika sujime dutijakui juwiyaig ukunmataik ajammajai. Dutika awekatu, atum untsumujum duka untsumujume. Nuna antuk chichak pataim anempak imatuinawai, dekas awagkitjame tujutme. Tusa jujuki, awe awekatkua tikima tsawautai, atashu wenuken

itajua ukugkime tau. Tutai, tujash iwanchi niimesh wajukuwe tusag iniinau. Tama auk iwanchik esajam, watsaju, iyashinig susu wajasuwe. Senchi wajaknuwe, achijatkush najamnun achijatme. Atumainun chichasme, minak autak wajukea imatijime tujash wiika antugmain dekapchamjai. Untsukam katig shiig muun wajaknuwe tau. Tusa nii wekaesamujinak ashii augmatu. Tutai, dukujishkam ashii antugkau. Nunik chichajak, nawanju ayamjata. kashii wekaekum ayamjachume, pegaknum weme ayamuta tusa awemau. Tama niishkam pegaknum weu.

Anik pujuinai, muun Kistug, dukug nawanji iwash jujukbauwa nuna diichi, minisa untsumu aweta wiisha ijakun minajai tusa. Tutai dukug chichak, diichi wayata, wiisha pujajai tau. Tusa aishin ujaku diich minawai tusa. Muuncham sai wainak, dukap tsawan pujusa wainiau asa, eme anentus kumpamau. Yujumkan yama yuwatatus pujuinau asag, ijuntujag

yuwawaju. Nunik nagkanak, muun Turjik sain iniau, amesh saiju ijakmek wekaegam, tusa. Tama saiju wiisha patajun iyagkin wakitkitjai tusan taamjai. Nunikan pujaun, saijun ijagkun chichamain awa nuna chichastajai tusan minijai tau. Tama muun Turjik chichak, saiju dekas tame, wiisha pujajai, kakajus wainibaitsui. Tusa tii idaiyak, nawanjin pachis ujau.

Saiju wajintia ima ugdaiyish, yaum kintabaunum iwash nawaajun jukimtai ega egakuan, yabai tsawakun atashu wenuke tuntupen atutun wainkajai. Tusa ashii ujaku.

Tutai sai Kistug ayak, saiju yana iwanchish jukine, tau.

Tama ayak, saiju waintsupa mina nawantug Narcisá tutaiyi nuna jukimtai tuma waittsashjai, tau.

Tutai, wagka tame saijú, nunu shiig waitajama. Tusa wainak nawanjum tsanupaje. Nija, wiisha saiju anu tijag Narcisa tame nuna pachisan ujaktasan minitjame. Yaum kashi, kanaku tepai, ikagmake tusag untsumjuinakui, yanak tuinawa, tusa nantakin, yaya tajume tai. Apachi amina saimi nawanji Narcisa tutaiyinu ikagmake, tusag waitchik jiyatuinakui, wajuk awa tai. Kashi waka iashmagjai tepaun dukugtin wainkae, dutika uchijin asutig, nuwan tumak jiyak, wakitikita tamash antatsui, tusa tujutuinakui. Tujash dekam pujau asag imanina. Tusa tai, atsa auk umak pakijinawag batsatu, kashi kajinaun nukugtin wainkae. Nuwak shiig antatsui, tuinakui. Kashi asamtai kanakun idaisamjai, nunikam yabai tsawakun waintuan wajukeakmea aishmag najaneamesh imaniawai tamash wekaema, tusan jiyakjai.

Tama aigkui, ame kashi imajui kanakum tepam nunash saijush, nawanjush, dekawak, tai atsa takui, kame saiju tichamjai tubaitsujai, kuashat

jiyakjai. Nunikan amesh duku umjukam wakaum dusha yabaish waji titatme, wait aneasam diyatsaig wakitkita, nunika pujamin tatjai, apa ujatkattajame tusan awemamjai. Nuwas taa tusa wainak tsanupa wekaegatai, tau. Tusa sain, ujaku, nawanji kashi ikagmak wekaesamun.

Tusa tama, muun Turjiki shiig dekapjachu, nuweshkam antsag chichamainchau wajasu. Nuniak muun Turjik patasag iniak saiju nusha dekaskek tame tau. Tama saishkam saiju dekaske tiu. Nawanjinnuk shiig juwakchaju. Aniagtai dekas tajai wajau. Dekaskenmak, imau comunidad batsatkamunmak itunchatak muun. Aents aidauk Narcisa ikagmakbaun pachisag chichainau. Nuninai, nawanjintin aidauk iwash jujukme tusa nawanji tsanumjamun anentaimtuinau.

Nuna tusag chichainak batsatai, dukug Setuna, uchiji ikagmakmatai awatug ukuak nuwan pataetuk minitu.

Narcisa apajishkam niina diichi asamtai, ausatatus minau. Patajijai ikagmaku asagmtai, aishmagku dukujik, kajeau, tsumas diyau asa. Nunik minau asa, apawa pujamek, wiisha minajai tau. Tutai, muunchakam shiig aneas, awe asamtai, nawanta wayata tusa iwayau. Tusa tima waya ekemas, apawa wiika mina uchig amina nawanjum Narcisa tutaiya nujai yaum kashi kanak tepau wainkaji tujutinakui, jegajuan ausata tai waiti epetjiagmatai ukumajai. Nunikan yabai tsawajan utuajai, nunikan uchijun awatjan ajapajai. Nuninak nawanjumin achikta tai atamaki minimtai idekas apajun ujaktajai tusan minitajame, tau. Tusa ujam, muuntak jaka ekemsau. Nuwejai datsaju.

Nuna aatus tusag ujainai, pataji aidaushkam mininau. Nunikag tajuawag chichainak, nawanjumin iwash jukiu tabau deka minaji, wajainau. Nuna tuinai, tikish pataji chichak, nawanjum ikagmake tusa tuinakui, minaji, tusag imatjuinau.

Nuna tusag imatuinai, muun Shimpa numi tsupiktajai tusa wekama igkugku, datsa ikagmaku tabau minitaman. Nunik igkug iniau, aishmagku aminak nuwa chichagtamak iwash susu wajakin jujukme tau tawa nunu. Tama apawa wagkas tush wekaega tau. Tutai, aishmagku dekas daagmik Iwash ati, dekas daagmin ukukta tiu. Nunu tibaun antukaju asag waininakug Iwanchi, tuidau, nunisag Iwash tutai juwaku.

<!-- image -->

## Suakaraip akajuwai maamu

Nagkamchaku, unuimat apachnumia, tibauwa nuwig, Awajunchakam unuimajui uchi jintintan, yabai 'Jintinkagtin' taji nuna.

Tujash, nunu unuimat tatsaig iina munjin waymaku atatus jintá wekaesauwai. Ikam ajakan umak, ajutpa senchijin jukitag tau asa. Waymat tawa nuna batsamtusui. Nuniamunum, pachiasbau pujut yapajinauwai. Asauwai tsawan papi ausa unuimamu tabau. Papi aujut chichamjamu nagkamnauwai. Nuniamunmai Awajún aidaushkam papi augtan nagkamau aina nunu. Dékatkauk jintinkagtin atatus yujasui. Papin aujus unuimajag, wakitki kaunauwai dita comunidadjin, iinia batsatkamu aina nuwi. Nunikagmatai takatan wamak susau ainawai, diita awajún asag awajún uchin jintintuatnume tusa.

Aniau asamtai makichik datsakesh jintinkagtutan unuimag taamtaig shiig ajantusag diisu ainawai. Unuimaju taku, ibaun diisu ainawai. Aents papin ausachu aina nunu diyamak, aents papin ausauk apach takatan unuimaju, taku tiu ainawai. Nunui nagkamas tikish datsa aiduash papi augtan nagkamau ainawai, tujash, jintinkagtin agtatus.

Nunu tsawantin, asauwai makichik aents Antonio daagtin, awajún. Papi aujus jintinkagtin atan unuimag tau. Nunik taamatai, apu aidau, wamak takatan susau ainawai. Dutikam Antonioshkam Comunidad Paraiso tutainum awemam jintiak pujau.

Kuichik takashtain, nagkamas, tikish Ajawun, niiya anin aidaush, achiashbaun niiya achikui. Tikichik shijiikapin waitus awati, sujuk kuichik tabaun waininau. Nuna dutikachuk dekainachu. Tujash Antoniok au mina patag, iinia,  Awajún, aninawapi tusag anentaimchau.

<!-- image -->

Antoniok aents ememasu. Dushikagtin wajasú. Nantu abuetai kuichik akikajam, apachi sujutaijin wee janchin sumag ikaunmau. Nii nugkugtinun, tikichiss sumamainchaun diis ikaunmau. Pantalón puju wajaknun wegamak, camisa kuntugtinun pegaku, wekaegu. Imanitai, jintinkagtinuk ibaunam nugkuinawa tusag augmatuinau. Tabaun antugmamak ememas nagkaemau.

Muuntak dekachu ainawai, dekaskesh Antoniosh uchinash shijash jintintin aya. Kajitus disu ainawai, uchi shiig kantamiagtai. Kashikmas papi aujinak kantamawag etsa tajimtai jehén waketuinak kantamawag wajainau.

Tujash Antoniok senchi puyatjau pegkejan nugkuawai tujuttinme tusa, unuimajui tujuttime tusa.

Imanitai makichik muun wakejukui. Nuniau asa, nawanji segamash utujimtsuk jukita tusa

susauwai. Nuwa juki pujusa naatu, yutain sumag ikaunma yuwawai, tabau.

Nuwi pujus sumakui calaminan jegan jegamkatjai tau asa. Tikichish sumashbaun sumag ikaunmauwai. Tikish nantu pujus Akajun sumakui. Imaniak paan waitkas pujau. Chichakush waitchau chichamaina imatu.

Nunik pujusá nagkamauwai tikish nuwa sumatan, muun Danducho nawanjin. Nuniau asa, uchi jintintua etsa tajimtai jiija ishimak, jehén jegá yujumkan yuwa. Mai waka, agkumkun kuntin amamun maatjai tusa akajun juki ajanum wetai jinta wegaun aintug wekaegu. Tujash tuke tsawantai tentenu muun Danducho pujamunum. Nawanji tsakag pujau asamtai, tuwig kanaká wekaegun wainkag. Wainkanuk ausatjai tau asa. Imaniakush igkuachu.

Niishkam tuke tsawantai akajun yanas nagkaemau, nunitai. Nuwan wakegak

imaniawai. Diyaku atajum, wajupa asag anik jinta akajun ipat wekaegas aentsu tukut, tusag chichainau.

Makichik tsawantai, akaju yanas wekama nii nuwa wakegamu dukujijai ajanum weu minau wainkau. Ninik wainak datsamau, nuniai igkuas Suakaraip shinutai wainkau, nunik akajuwai ipatiu. Nutika Suakarepnak tsaija emegkaku. Nuniaun dukugchakam wainkau, nunik chichajak aishmagku maigkikaik miina nawantug emematkum anii wekaegam. Tuwi maa yush Suakarepnash akajuwai ipat wekaegame. Ani wekaesam mantuawaipa. Tuke aneasam ani wekaeme. Tusa imatjam, chichak tsawan atsugtakui atushat wemainnash aniajai, tau.

Ima imaniakua nuwan apatkauwai. Nuwena pujus akaju ipattan idaisau. Nunitai nuwe jiyak, miina jujuktasamek Suakarep ipatin ayume, wagka imanisam kuntin maa itasme tusa jiyau.

## Yajag emaku atash maamu

Kashi inanki chicha chichagkauwa tsawau. Pujutan unuimaju asa muun tijajinash aiksag jintintu. Tsawag, yujumka yuwa, tijagki iik  kashik wemí. Machit etsaka kashik aig nagkamami takat, duku uminak miniti. Etsa minatsaig kuwaekami. Tusa kashik waka nagkamau ajá beekjin, nii yaum ampija ukukbaujin.

Tijagki, beek ima wamkeame. Juka waitiakjish imanishtaiyame. Auk numi ájamua nunu ima takatame. Numi ajachutik ajabaitsa. Aents dakiuchik numinak jamatsa. Tijagki, jasta, apíg junin akuishkam emamkesa tsupitia, jutika emam nigki kuwaekattawai. Wainka yabaikik ajantusa diitiame. Tujash ibauk takataiya. Muun ibaun takau asa, uchi dakinak nawanjinak suchauwai. Tusa aja takatan

jintintu. Tijakishkam apachi iwaintamu asa wamak unuimau. Muunchakam eme anentus diyau tijajin, asum asamtai nuwintushkam wakegas unuimau. Antai. Aishmagku amek tsakagmesh juu yabai takamna junismek atinaitme. Uchi tsakat pujusag takatan unuima duka tsakajashkam nunisag takauwa. Intimkiuk tsakakush annuk jina. Muuntak juna pachisa ashii jintiauwai. Atsa tabau asa, tijajishkam shiig antau.

Tikish tsawantai tijajin ikam emau datem umutan, baikua umutan iwaintuktatus. Tijagki muntak jintintuawai waimatan. Datem umagtatkuik yujumak yuchatia. Nunika tuke pujusa agkuakui, muun waymaku umikbau pai umagta takui umutia. Umajaishkam ijagmatia. Yumintsak wakam, pagat, wegantu aina nunu yuchatia. Muun chichak tiuwai. Yabiashkam aiksaik ijagmannawai. Tikichia duka nuwajai tsanishtaiya, mayaikesh dekapchatia. Au ima senchii. Muntak uchi waimaina nunak akanak apujus, ikam awekas ajakan ama amakua

yaweteak, uchi saas jega ikaunma diyakuk kuitamkauwai. Nuwajai tsanishtaiya tawa nunak, nuwajai iyashnum pujamua nuna taku tawai. Auk aishmagku waimamuk yupichuchui. Ibaun katsuntug batsamas waymaku ainawai. Tusa ashii ujau. Tusa inagnak junik ijagmatia tusa ujakú.

Nuwi pujusá namak maami tusa ayau. Namaká nujin waka, aishmagku imajui ajunkami. Juju ajuntaya juninumak majush wegaká ajunkami. Tusa majush ijiamun atija juki suwijin nagkama buuken wegaku. Dutika ajunkau. Tijajishkam apachi aikamun betek wegaka ajunkau. Yuchatai ukukiu. Apachi wagka yuwatsua tusa inimu. Tama. Aishmagku ankattakush aniame. Aniakuish ukuki juninum ajuntaiya tusa tikish wiyaku, buchig wajakunum ajunkau. Tijajishkam ajunkau. Nunik yujasag namakan maawaju. Nunik namaka jegau. Tijagki jutika maaish tuke juchatia. Jasta ejapmi. Tusa, kaya yaig paka wajaknun juki dejegkú, dutika puuka chuwiun juki ejapeau. Tsupimain atsakuish tijagki jutika

tsupitia, tusa ashii ejape ashimkau. Duka itata aishmagku. Shiig nijatia jutika. Dukashkam igkugka yapajia batsatia, tusa ashii iwaintau. Nunik tijajijai jimagtuk yugkuna ashimkau. Yabaik tijagki wakitkimi tusa wakitki tijaji ayas inimu. Dutika awekas iwaintuku namaká wekaetan, aegsea ajuntan, namak yugkuntan, ashii ujaku. Tijajishkam apachii jintiamunak ashii unuimau. Nunia nuiakua apchin aneau, kanamainchau wajasú. Nuwintushkam wait anentus diyau, numpakiuwaitak imani wekaegu asamtai.

Duti dutikakua muun Chama tijaji Pinish tutain ashii iwaintuku, takasa pujutain, nuwena pujutan, ikam wekaetan, ashii iwaintuku.

Tijajin tuwig wegawa aniakug ayas wekaegu.

Nunik pujau, makichik tsawantai muun Chama agkuama aniai ikamia minau. Nunitai tijaki apachii emegkak wake besemag pujau, minitai wainak tupikatki igkugku. Muunchakam, chigki

ijiamun tsukapeaku, tijajin pagkuk wasuju. Dutikam ijiamun tsukapeakbaun wainkau. Shiig aneasu. Nunik aneaju, dukuchi chichak apachumik yajagken diyak weeme tibaun. Nuna adeag, wagkag apashjush yajag ema chigki mautainash ujatkashme, tau. Aatus anentaimag apashjin diisa shiig juwakchau. Nuniaun, muunchakam wainkau. Tijajajun yajag ema chigki mauntan ujakchamapja, tusa anentaimu. Dekas ujaktajai tiu. Tusa tijajin,  aishmagku takia, tiu. Tama nishkam jegantu, chigkí wegaktatus numi baseak wajai. Nunikmatai shiig anentsau tijajin. Yabaikik datsaju, tujash tijaji shiig aneas tantamtai, aishmagku kajimatkin ujakchajame, yajag ema chigki mautan, kajimatkijai. Ame tasmin dukuchumin ayasan yajagken emabiajai. Nuna diyakun wemajai. Chigki kuashat nemajun kujancham amuak ukukbaun jukijai. Anik niya yuwau ai tuké jumajai. Jasta najusmatai duku amastí. Painkami tumainnash kujancham ampiju asamtai dekas wegaktajai, tusan jutikajai. Tusa pegkegnum tijajin ujau. Tutai,

uchi, apachin diyau, wegaktinun baseak wajau. Nuumpakiu, ishashchijin kakakchau wegau. Niimchiji tsakat tumainchau, senchi nuumpakiu. Takak wajas, yaweak senchi mayatu. Nunitai mina apachug numpawapi tusa, ekemas diyau. Muunchakam numi baseja, chigki ijiamun atija wegag ashimkau. Nunik jíya wamak inajuatatus jihí tsauja, ayanteg awagmau. Imanitai wekejuku, wajaki jegajua, apachi imaniaku yutaiyita, tau. Yajag ema, waketjuki diisá, nemakmataig juki uwejá ijia junau. Jega taa, numi diisa basenu, dutika wegaja, jihí  ikapaja, kijá, aya ayankauwa najukmatai, imapam yunawa, tau. Tutai, tijagki ame tsakataitam awi ibau anentaime. Muun chichak uchi daki atin tuu wekaega tuyi. Tijaju muun wajasaish daki achatia. Takasa yuwa pujutai asamtai, juniajai. Wii junikan egashtaish dukuchumesh wajinak yuwati, wiisha wajinak yuwatja. Ima kujashmake kana kanakua shintag yumainji atsujam kasamtai maa ajapin aina duka. Aishmagchitik imaniaku uchi tsakapaji. Nuwashkam kuitamji. Wiika

dukunak imanikaun ikam wenu kuntinu maa itan ayugkun, namaka maan, yajagku ikam eman, iju achijan, wajakun baak tsakapakmajai. Ditashkam aika aminashkam kuitamjamui. Ameshkam muun wajasam nuwa jukim uchi akiam aiksamek kuitamkattame. Tutsuk jasta najusmatai yusami. Aishmagku chigki jutika wegaka shiig inagkamu shiig pegkejame. Aiksan wiika yuujai. Yajag ematan jintintuashmajame jasta tujash takata nagkama pujag nuna ashimkan ujattajame. Ameshkam shiig unuimajam wakitkim yajag emam chigki maam duku inagsata tusam yuwattame. Tsakat asa ima senchi waketai ayi maa yuwatasa. Wiika aishmaku imaniakun unuimajuitjai. Auk ii kakaju unuimatia. Anka pujusa waitiajai tajinish yaki wii ujaktajame tusash tití. Tusa jintintu tijajin, tutai uchishkam shiig aneas antau Apachi chichatai. Wakejus diisu takat aidaun unuimagtatus, nii apachin wainu asa niishkam ibau atatus wakegau.

Nunik pujús muunchakam, jintintuau tijajin yajag ema chigki mautan. Uchi pujusú dukap tsawan niina pachi jehén. Nunik waketkiu dukuji pujamunum.

Tujash niina dukuji pujamunmak atsau nugka agkan yajag ema kigki maa yumain. Aents yujakú. Antai dekas mina agajuig unuimagbaun dakumkatjai tiu. Tusa yajag apachi najanbaun wainkamunak imatiksag umiku. Tujash makishkikesh nemachu. Kashinchakam antsag, atsau. Nunitai, yujumkan daujá uputus ukukiu. Ajuma nui, agkutai jegantá diikma wainkau atash ayum muun wajakin jaka tepettaman. Atashchakam mama ukukbaun yukama yajag takunak suwen jigka takuim, sagka sagkanmakua jakau. Nunik detaun wainkau. Nunitai, senchi puyatkau. Dukuji ajanum weu asa atsau. Aentschakam atsuinau. Antai, atashu kuwaki aepsau, aneanti tusa. Dutika aepes dii  dii,  buchitchatai, juki namaká ajugkú. Majanushkam dujaji muun wajas patatu.

Dutika ajugkam atashchakam jakejú. Nunik kampatum tsawan wegamunum, makichik dukug taa inimu. Kaiju amesh atash ayum kapamtu wajaknuwe nunu waintsumek tusa iniau. Tama, wiika kaiju waintsujai, imajuig shiig tatsui tiu. Tama chii tusa wakitkiu.

Uchi inia pujutan unuimag, agkan atsutai aga dutikkama atash ayumpan mauwai. Yabaik iina nugke Awajunti batsamna nuwig nugkash atsawai. Aents kuashat yujak mina awi, yaunchuk yájag ema chigki yuwamua duka, yabaik kakagsachuwai.

Namak nija yutash megkaeki minawai. Antsag, ikam kuntin maa yuwamush megkaewai. Yaunchuk kuntin ai wajakua duka atsawai. Aja ajamka tajimat yuwamushkam, atsawai. Nugka atsau asamtai, sumaka yuwa pujuinaji. Aatus pujut yapajina minau asamtai, yabai kuashat datsa aishmag, nuwa, tsakaina nunu chichainak, tujash yabaish tuu pujuta unuimagtatji, tusag

inímainawai. Aniau asamtai, dekamainai, yabaish waji unuimagtatji. Atsumaji unuimat ii  atsamamunjin epegtumaina nunu. Ikam batsatutik dekamainai, jimag pujut unuimamua nunu. Iinia pujut antsaik apachnumia pujutchakam nunú.

## Tsakataitak nuwena buutbau

Nagkamas unuimat awajuni nugken wayamtai Benito, uchi datsa, unuimajui. Jintinkagtin atatus ausauwai. Anuimag Comunidad Tanish Namak tutainum jintiak pujusa nuwenauwai. Nunik akiauwai kampantum nuwan nuwintú makichik aishmagkug. Papi takak wekaegak, uchiji diyakuk tsakapatnak idaisau.

Senchi puyatjuku takatjin, nunik wekaegai tsawanchakam dekamainchau nagkaemakiu. Kampantum nawanji aidauk, diita akinkau asag tsakábuik nuwenkaju. Niishkam unuimaju akushkam, yaunchuk muun anentaima wajakuwa nuu anetaiji tsakaju asa, nuwanak imanikag puyatjus diischau. Yabaikik nawanji nuwenkamtaig anentaimak waittsau. Tujash takatjin ima senchi anentaimtak kajimatkiu. Nunik pujai, uchiji aishmagkchakam secundaria amukú. Amukmatai shiig aneasu.

Nii unuimajua nunin aidau, apachik uchijin unuiniagtai niishkam anentai jukiu asa, uchijun unuinagtajai tiu. Tusa jukiu Jaén, awi iwaka dékatkauk acadamia 'Los Heraldos' tabaunum apusau. Nuwi pujusú makichik mijan. Nunik, mijan 2003 marzotin dekapmimtiksau Insitituto 'Victor Andrés Belaunde' -Jaén. Tujash wayachu. Ankamtai, kuichik ajamu asa, apu aidaun aujus, awajún tabaunum iwayau. Dutika shiig aneasu, uchig ausattawapi tau asa. Dutika ashii wajiji aidaunak sumajau. Aiksag matricula tabaunash akikmatkau. Ashii umijuk nagkanak ekenas chichaju. Aishmagku, ausati tusan wekaetusan umigkajame. Amesh wiisha atak au unuimajui tama atajai takumek puyatjusam ausata. Director Instituto taká nunashkam shiig ausan ukuajai. Wiisha yabaik waketjai, nantu abuekui wajuktatjame. Amekeush aishmag asamin imatika wekaetajame, nigkesh unuimaju achaintash tusa, ameshkam anentaimsata. Wii wajupa aminai kuishkin ajapeasa. Anentaimsata, tikish aika yayashbaush aujinawai, ditak

takasag. Amek ankamek waitiasme. Tusa ashii chichajuk, wakitkiu.

Tusa ukukim, papi aujak pujau. Tujash, machikish papi ausatjai tabauk shiig atsuju. Tsakataitak cerveza umutan unuimatjau asa, kumpaji apach aidau kuichik ajamun waininak sumakta tama umak, papinum wetsuk pujuta wajau. Nuniak kuishkin wamak amuka, apajin untsuau. Papá wait aneasam kuichik awetugta, jintinkagtin kuashat takatan ukuinau asamtai atsumajai tau. Tama apajishkam kuishkin ikamak awetau. Nunik pujus, nijamchi umakug, wiisha uchijun unuinajai tusa ememas chichau. Imattai nijai umuinaush, eme anentus, ajantus diinau, kuichik ajamu asampa uchiji unuinawa tusa, eme anentus antujuinau.

Nuniau asa, uchiji untsukam, pujyatjus ikamak awetiu. Dutikam niishkam, kuishki juki, kashi wajasmatai, kumpaji apach aidau tajuawag, diskoteca weemi, tama, uma umakua kuishkin

amuka, tsawak tau nii kanutaijin. Nunik tsawag, nampeku asa aujak wechau. Yumain atsutaishkam diwimak jiiki yuwau. Anik pujai, nantu abuetai Apaji waka, diwi ashii akikmatug, nuwintú kuishkin susa ukuau. Tujash anik wakush jintinkagtin aidaunakesh mina uchijush wajukeawa tusagkesh chichachu. Mina uchiju notajish tuwaita tusagkesh tachau. Ayatak uchiji tabaunak antuju. Nunia nuniai jimaipituk mijan wajasú. Primer bimestre tabau abuekau. Julio wajasú. Nunikbaunum Director notan tinamkagtau. Tujash jintinkagtinu uchijinak, Saul dagtinnak susachaju. Untsukaju, dutika ekentsag ujakaju kuashat diwimkagtame tusag. Nagkaninak ujakaju Agostotinik amek wakitkimek tawaipa tusag. Wagka tabaunmak, makichik cursonakesh aprobachu. Ankau asamtai susaju, papin nii nagkaemakchamujin. Aika ujakam apajin dakak pujau. Nunik pujai apajishkam, shiig aneas wakau, uchijin jukitatus. Nunik waka, weu Insituto. Jeganta inimu. Tutai,

ashi ujakaju, niina uchiji wajuk aujus mininé ashii ujakaju. Nagkaninak, uchigmek yabaik imajui aushashtatui, tujigke, machikik curso aina nunakesh aprobache, tusag ujakaju. Antsag diwi awai, nunu akikmakta tusag tama, nunashkam akikmak wajakú. Nunik datsag uchuji pujamunum jegau. Nunik uchiji achika egau. See uchiju, wii waittsan tasakan augkun buutiu asan, mina uchijuk ankashti tusan, imatikamash amek shiig anentaimtsumu. Amek mina tsanugkum pujusume. Wiika uchig augkupap imatua tusan kuichik takuminish, wii yumainun ukuakun, awetimjame. Asati. Takunush aminak antumtikashtatjame. Wakitkimi, jega pujusta takat yainkum. Wii takamainchau asan, tikichi akiajai aja takastinme tusan. Tujash yabaik ame takasta. Duku yayakum pujusta, tusa awagkiu.

Tusa juki jehén ejega, chichajuk, dukuji pujamunum apukiu. Nunik weu niina takataijin jimag kanaja jegatainum. Shiig muuntan

datsaju. Tikish aidau dekawag ininak, uchigmek unuimajag tama, tusag imatjuinau. Tusa inatsautai wekaegu.

Uchiji aika itam, nampeak wekaegu. Dukujin antugtsuk, nii wakegamun wekaegu. Ima imaniakua nuwan ejapmitkaku. Nunikmatai apu apajin papin awetiaju, dukujinashkam. Dutikam, apajishkam, utujimtsuk dekas nuwenati tusa nuwejai chichasu. Nuwenati, anik wekaegas kuashat chichaman itawai, yawegjai tiu dukuji. Tusag, apunum jegawag, dekas tajume, wiishakam, uchintinun dekas nuwena pujusti tajai. Niish muun wajasé awiyas aniatai, tusa nuweawaju. Dutikam, tikish comunidadnum juwaku. Nuwena kampantum uchin akiau. Ashi asihmagkuk aidau uchiji. Duwenashkam, datsa asa, tikish comunidadnum fiesta atai pelota wasugkamak wekaetaijinak idaichau. Anik wee wasu wasugkamkauwa, antsag juwak fiesta atai waya nijamchi umak nampe wajak, kashiinia nui wainak minau. Pujutjig

tutitan. Nuwashkam shiig dekatsuk nemaku asa, senchi waitiau. Muntsujut pujusa waitu wajakbaun nagkaesau waitiau. Nuniak awake anentaimu, dekatkau aents jukitjame tama busakbaujin adeaju, nunik, wagkanuk dekas aujai nemakchamiaja, tusa buututa wajau. Tikish aidau sumakag yuwagtai, waitiau. Uchiji aidaukshkam tikish aidauk apaji sumakmatai yuwagtai, diisag waituidau. Tujash apajig, uchijuap waitu inawa tusag tachau. Nigka pelotan wasugkamak, equipo jiki, aniversario awai tiagtai nuwi wegak, megkaegu.

<!-- image -->

## Muun yumijamu

Yamá papi aujus, jintinkagtin wajasá, comunidad Kusu tutainum jegauwai, datsa Rupertino. Tutupit jegau, muun Antonio, apafa, pujamunum. Minittaman wainak, jehén iwayau.

Wiisha imajui pujujai. Jasta, kashain yawa awekastajai tusan kashik wejai, nunikan yawá Kashain akunamtai maajai. Jasta profe. Iish yujumak yuwami, nunika chicha pujumi. Nijamchish awai. Ju yuwa, bachik nijamash awa nunu umaja, ayamtai wemi, iwaintuktajame ame tuwi kanagtatme. Tusa shiig aneas auju. Imanitai wajasá antau. Nunik diyau, apawa tutaishkam, muun papi ausachu, ayatak kuntinu maa yuu, takata takak, puju asa, imanikag antachu, jintinkagtinu takatji aina nuna. Ayatak chichamenig yupichu diyau. Takatnashkam yupichu augmatu. Nunitai,

Rupertino shiig juwakchau, nii papi aujak pujusá anentaimjamujai. Pujut tikichin igkugku.

Niigka, makichik datsa, yamá unuimag, yamajam pujutan antuk minau, nuwintushkam unuimaju asa, anentaimujig betekchau, Awajún akushkam anentaimujig tikish aina nujaig betekchau. Wakejus miniu takastatus. Awajún uchi aidaun unuinagtatus, eme anenmamas niimas, miniu. Ibaun anentaimag miniu ása, apafa tabaun wainak, tikish anentain jukiu. Nunik, imattai, wajasa antau. Nuniai kashi wajasú.

Imajuig, luz atsau. Muun aidau lamparínkan ekemajaju, Rupertino diyamak imanchauchin ekemainau. Nuninai, tikish yantamnum, muun Josue, música awajún chichamai kantamun apusau. Nunikag shiig anenau. Kantaminau.

Datsa Rupertino Bagua pujusá unuimaju jintinkagtin atatus. Awi papi aujak pujusú uweja machichik amua mijan. Imán tsawan

pujusú asa, apachi pujutjin júki tsakaju. Luz atsutai junik anentaimjau. Shiig pujusá takaschamin diisú. Internet atsau, celular recarga aikmainush atsau. Chicham ataig, ayatak kachu umpuinau. Chichaman dekata tuinakug weenau Chiriaco, Imaza. Nuna diis, buutmain anentaimjau. Ibaun waittsattaknush wagkag ausayaja. Tusa, anentaimu. Tujash muun apafa tabauk nunak anentaimchau. Wakegas antau música apusamun, nuniak nuwen segau nijamchi shikikti tusa. Tuke puju asa, itunchatnak wainchau. Tujash Rupertino aniachu. Nuniayaitak, juwak eketu. Nuwintush yajash wemainush atsau asamtai, nuwig ekemsau. Nuniai, tikish muun aidaush kaunawaju. Nunikag nijamchi umuinak shiig aneasag chichainau. Ditak itunchat ibaunak anentaimainachu. Nunikag, takainak yawgbaujin augmatinau. Nunitai muun antonioshkam, ikam kuntin maamujin augmatu. Nuniak eme anentmas niimau. Tikish aidaushkam kuntinu mammtai eme anenttus agmatinau.

Tujash, datsa Rupertinowaig muun augmatbauk niyaig imanchau. Nuwintushkam, papi aujak unuimaju kuashat anentai aidaun, ima imaniakua pujut yamagman anentaimtug amuku papin. Ankau asa, anentaijish, pujutjish, betekchau tikish nii Awajunia anin comunidad tutainum batsamin aina nujaig.

Nunik eketai, wayau makichik muun. Nunik waya, muun apafa nuwen jegajua chichajak, tijag, kashai maame takui minajai. Wiika nujantai jaajai. Yaki minash ajamjusti. Maigkikai tikima, wiisha datsa asanuk tikima takunuk wekaesachuitjai. Yabaik muunum, numpaki pujusan tuu wekaejai. Yaabai datsa aidauk, yamajam pujutan unuimajag, takainak kuishki jukiag sumac yuwainak, jutinak kajimatjamkiaje. See, pujut junik yapajinati aimpa wiika mina uchig aidau ushui waittsainum tusan chigki wekaetusa maa itan, apuputun sujumin ayag. Yabaik weenak ukugkiagmatai, wajukatjaki, buutjai. Minash wait aneasam kashai amukumek,

yumiuchijikesh ukatjusia tau. Tutai, ayu tusa tijaji  nuweushkam, kashai apinjau ukukbaun ukati aputusu. Duktikam muunchakam waitmamain yuwau. Muu katsuaju asa, uwejijai pitu pitus umau. Nunik eketu, uwetmamg iyaju. Nunikmá jagkujin inakau. Nunik buutkau. Imattai, nui nijamchi umuinak pekajushkam, wagkag imatua tusag tajuawag diinau, nunnikmag wainkaju, muun jagku inajuk imattatman. Ayatak diisag idaisaju. Muunchakam, tiki idaipas wajai atak ekemsau.

Nunittaman Rupertino jegantau. Nunik diikma, muun wait anenmain, yaunchuk tsawantin waimaku tusa emematu wajakbau, yabai pachikcham, ajapamua nunik waitiau wainak, anentaijinig, buutiu. Nuniak, anentaimjau, internetnum, antsag unuimaku aidau, niiya anin, chichainak sabios y sabias tutain anentaimas kajeku. Wainkaipap nuka tutaiyita. Sabio, sabia, tutai aidauk jutika kajimatkimap pujuinawa. Aninaigkiap, ii wainka unuimagji taku tuu yujannawa, tusa, anentaijinig pachinnaku.

Tusa 100 solesan jiiki susau muuntan. Dutika suwam, aishmagku minak mina uchig aidaukesh jutijuchu agme, ame asames jutijamtai, see kuashat. Jasta aishmagku, nugkaya yumijash pegkeg achawash, tantata yumigsatjame tusa chichak: Aishmagku ankam jintinkagtakum takam antsamek takakni wajatin ata, tiu.

Tusa tama, wagka apachi nusha tame, tusa inimu. Tutai, muun ayak, aishmagku, muun chichak, nugkaya yumigkash pegkeg ame tuyi, duwi, ame mina, makishkish tikish jutijashbau sujusum awi, wiisha yumigsajame, tau. Nuna tutai, Rupertino, yama dekau, dekaskenum iinia pujutan. Yaushkek ayatak anentaijinig pujutnak waina ajaku, tujash yabaik dekaú yaita sabio, sabia tutai aidaush. Nui nagkamas ibau anentaimujinak yapajinau. Nunik yabaik, najaimas diyau pujutan, wainak, ibaun pegkegchin chichamujinak idaisau, nuniak yabaik pujut dekaskea nuna augmatu. Dekaskenum iinia Awajún wajuk pujuinawa nuna.

Aika yumijamu asa, datsa Rupertino takatan takak wekaegai, pachiashbau ujakaju, muun Achayap. Amina yumigtamjau aya nuka jakae tusa. Nuna antuk, senchi buutiu. Atsampap yabaik, muun waymaku tutai aidauk pachikcham jinuinawa, wainkampam, organización indígena tabau aidauk, lideres tabaush, muunta pachis tinu ainawa, muun waymaku junik pachikcham jinuinai, tusa tau.

## Namaka main anagmamu

Muun Atamain namaka maa yuu. Tsakat nagkamas, apaji ajuntai, nemas wekaegas, namak maa yutan unuimaju. Apaji jakamtaishkam, imanisag maa yuwau. Antai, tikish chichainak, apaji jakamtaishkam nii juwake tuinau. Kejejus diyaush au. Tujash, apaji jintintuamu asa, ashii ajamau. Maakug aentsnak ajampeau. Aniau asamtai, shiig anentus diinau. Tugkae mame tutaig, wamak kautuinau. Kautkag, ditash susam, waketinau. Aniau asamtai, Atamain maakug ashii yuwatnun mau. Makichik tsawantai, ae aet untsumu, nunitai, Atamain untsumui, juka tugkae nenak tawai tusag, wejeaju, nunikag jegajuawag yaigkaju. Tugkaeshkam muun asa, shiih maumainchau wajau. Yabaikik japi japinakua ajuittaku inimam, tikima taakak, pujut ipapi atak waketu. imanitai, waitus, tsawainak maawaju. Tugkae muun wajakin,

aentsnash yumain. Dutikawag, muun akag, tinamkau ipak aidaun. Dutikam ditashkam shiig aneasag waketjau.

Nunu tsawantin tugkae maamunum wekaesau muun Apatiu, nunik chichak imajuimpa ajuntuk maawa, wiisha dekas mattjai tusa anentaimag ukukiu.

Nunik pujusá iniimsau, wajinaig ajunkash maawaki tusa. Nunik dekau namak yama kauttaman ajunnuwe tabaun deka, aujaimpa maawa tusa, ashii deka pujau asa. Agkutai linterna jukiu, aensean juki, wampachin juki, ashii nii atsumamunak juki weu. Nunik ajuntainum jegá, juwimpa ajunmayi, tusa, namak bejeajun jukimun wegaka ajunkau. Nunik ejetu wajupa asag japikit tusa. Nunik eke eketkawa yaweju. Nunik wajupa asag yuwawa. Yaweju asa, dekas tepestajai tusa, aensean jigkamau, japiakug japigkui shintagtajai tusa. Nunik tepes kanaju. Nuniku tikima tsawak atash shinai shintaju,

nunik achish diyau, nunikma aenseashkam tee wajas tepau, nunitai dekas nemakeapi tusa, tiki idaipatai japisa diyau, dutikamash tee wee atai, atsa nemake tusa, japiau. Nunikma ujik muun wajakin aensea yuwa wichinum awagkemak depau asa, imatika japiam, jinkiau. Ujiki ajuinu. Nunik chichak, juna maataknuk imanika waittsan tsawag tusa, kajeka wakitkiu. Nunik jehén jegá, mashjai, atsawai, junak maajai tusa ujikin nuwen susau. Dutika, kame jukeajama tusa, eme anentus jiinum jiiya inajua yuwawaju. Nunik pujusá, kajekbauji nagkeamakmatai, atak anentaimjau. Nunik ataktu umintsatatus wekaegai, muun Atamain atak Tugkaen mau. Nunik maamtai aents kautuawag, tsupika susam waketjaju. Nuna antuk, wisha maatjai tusa, atsanmatus weu. Jeganta, puyatjus, namak kaujun juki wegaká, ajunkau. Nunik ekemas untsumu, wiika Atamaintaitjai, wiiyaitjai, juujiii, juujiii, wajau ujuigmak. Aents atsamunum niigki ekemas, imatu. Tugkae maattakama tujigka ekemas, aatsa untsuamash

yuwachaintash tusa, nigki anentaimas imatu. Ima imatkua yaweju. Nunik, tujash, wajukeakug saig Atamaintash ima yupichush maawaki, tusa eketu. Eke eketkauwa, yaweja, atak kajeku, nunik dekas waketkitjai tusa ukukiu. Jehé jegá chichak, auk duwaju maubaitsui, wajukeaskus maina, imaniaknush mashjai. Tusa idaiyas pujau.

Nunik, makichik tsawantai jegau muun Atamainta jehén, nuniai igkuas aensean ajuntak jinai jegantú. Nunik niishkam, saiju dekas ijai tsaniasa wemi tau, tutai, takumek kame wemi tusa ayau. Niishkam, kanaka aenseajin jukiu, nunik shiig aneas wegau. Nunik jegawaju ajuntainum. Diyau, juwiyaig, wajukatig tusa. Nuniai muun Atamainchakam, wampachi muun wajaknun tsukapeaku asa, juki apujus inua ijiamun jiikiu kaya wincha wajaknun. Nunik chichak, saiju juna kayan, tugkae maan ejapkaman tantanen egketun jukiamiajai tau. Tutai, tuita saiju wiisha jiijun ichiwastajai tusa juki diyau. Kaya puju wincha

wajakin. Antai, saiju amek jujaigka maaku aniam. Tusa iniau. Tama, saiju amesh wajuk maawas tamek, wiika jujai maajai tau. Tujash saiju ancha minash tsagkatjumainchukaitam tusa inimu, tama, atsa saiju, juka tsagkamchatia. Ame juju jukita takumek kuashat tugkae maa wegakum jukittame tau. Tutai, awipa saig imatika mawa, tusa, anentai jegachu. Nii anentaimsag, wainkais, junisaik mautai awa tau asa, wainak ibaun anentaimjau.

## Ikamia unuimat

Makichik tsawantai, muun kanu anuntan yacha asa, weuwai Warakayu. Muun Antonio, kanu anuntan yacha asa mamikiamu pujú. Comunidad Yawa Waa tutainum puju. Tusa tibau pujú. Pachiasbau gringo Alemanianmaya tau comunidadnum, nunik chichak yaya mina Warakayu jujumainita tusa inimu. Tutai auk muun Antonio jintanak dekawai tusag, wejeag, ujakaju. Tusa tama, niishkam gringo ejekun kuishkin jukitjai anentaimag, shiig aneas aimkau. Tusa waujus kanaitun júki, namaká jegantú. Nunikma wainkau gringo ishamain wajakin wajattaman. Nunik wainak junik anentaimjau. Ima nigki wetin asa, ajantuku. Gringo aentsu maa wiyajin yajutin tabaun antin asa, ishamkau. Nuniun gringoshkam niimenin wainkau. Nunik, wait aneasam jujukta wajau castellanowai. Tutaishkam, muuntak nuni nagkaemas antachua. Nunik

chichak, awi tajajama, nii castellano chichau wii awajuni chichau, shiig antundaibaitsui tiu. Tusa taigki, gringoshkam, aents batag wajakin asa, waitmamain wajau, tujash muunchakam tutaishkam niishkam castellanon imanik chichachu asa antugchau. Nunia nuniakua, aya uwejenig chichatan jukiag, tunatukesh antugdaikaju. Nunikag kumpandaiyawaju. Gringok yacha papi ausau asa, nii ima senchi datsaju. Muun, Awajún chichamai chichatai, pachimdaekau. Nunik inimu, jusha waji chichamaita tusa. Tutai iik awajún ainaji tama, buken pegaju. Nigka shiig anentaimjachu, Perunumap wetatja tau asa castellanon ausau. Nuniku asa, Awajún batsatbaunum, Amazonas tutainum tau asa, wainak juwaku, nigka castellanonap chichainawa tusa imatkama, ayacham datsaju.

Nunikag weenau, Warakayu jegatatus. Nunik weamunum, gringo papi augbaun akupeachu. Awajunchakam, papi augtan antukchau asa, anentaimsash diyachu. Maki makichik, diita anentaimun anentaimsag weenau. Gringoshkam

ibau namak saawi wajasú wakejumain wajaknun wainak, shiig aneau. Papi augmaunak akupeachu. Nunik wee weenakua, dukap kuwaekaju. Muunchakam wiya wiyankauwa pimpik, tiki emamkemas wegau. Nunik wesag pongo manseriche tutai, ishamain waja pataamtatman wainkaju. Nuniamunum gringo Awajuni ayampatua uwejen muuntan iniasu papi auntash dekamek tusa. Tama muun ayak, atsa wiika augchaujai tiu. Tutai, gringo ayak, aniakmek amek pujutjuminig wainkam inagkeakume. Papi aujut dekachu asam, pujut wainkam megkaekaume tusa tau. Tutai, wagkag tujutua tusa antus idaisau. Nuniai machik asa, atak inau gringo, tama atsa tusa buken pegaju. Nunitai, gringo buuken pegaja, ame pujutminig megkaekaume tusa tau. Tutai, wagkag anunash tush wekaewa, tusa tuki wegau.

Nunik wesa, niishkam anentaimjau. Nunik gringo tau. Tama gringo ayampau, papi aujak eketu asa, paan dakitaitak niimu. Nunitai iniasu, amesh yukumtash dekaukum tusa.

Tama gringo chichak, atsa wiika yukumtanak shiig dekachujai tau. Tusa, wagka tame nusha tusa iniimu. Tama ayak, ame imajui yukumat unuimagchau akumek, gringo wait anentajame, imajui tuke megkaekum megkaekattame. Papi aujut dekau akumesh, yukumat dekachu asam, imajui abueme, tiu. Tama, gringo sapigmata nagkamau. Nuniak, pongo ishamain wajatai, papi augmujinak peet nagkima ajapau, nuniak sunatu. Antai, jasta gringo awi tajame, ame papi aujut dekau akumesh imajuig wainkayaitme, tusa imatjau. Imatjam, niishkam muun eketbaunum taanta ekemsau. Nunik, unuimagbaujinak wainak diisu, sapigbau. Antai, jasta puyatkaipa, wii pujajai, ishamkaipa, wii achiktatjame, tusa ima imatjakua emau.

## CARTA DEMOCRÁTICA INTERAMERICANA

<!-- image -->

<!-- image -->

<!-- image -->

BANDERA NACIONAL

## SÍMBOLOS DE LA PATRIA

<!-- image -->

HIMNO NACIONAL

<!-- image -->

ESCUDO NACIONAL

## Declaración Universal de los Derechos Humanos

El 10 de diciembre de 1948, la Asamblea General de las Naciones Unidas aprobó y proclamó la Declaración Universal de Derechos Humanos, cuyos artículos figuran a continuación:

'DISTRIBUIDO GRATUITAMENTE POR EL MINISTERIO DE EDUCACIÓN PROHIBIDA SU VENTA'