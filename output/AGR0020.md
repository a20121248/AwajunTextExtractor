## Awajún aidau unuimatji dekamu

Saberes de los pueblos-Awajún

<!-- image -->

PERÚ

VI

Ciclo

Ministerio de Educación

<!-- image -->

&gt;

## Awajún aidau unuimatji dekamu

<!-- image -->

<!-- image -->

## Dirección General de Educación Básica Alternativa, Intercultural Bilingüe y de Servicios Educativos en el Ámbito Rural Dirección de Educación Intercultural Bilingüe

## Awajún aidau unuimatji dekamu

Saberes de los pueblos-Awajún-VI Ciclo

©Ministerio de Educación Av. De la Arqueología cuadra 2, San Borja Lima, Perú Teléfono: 615-5800 www.gob.pe/minedu

Primera edición, 2021 Tiraje: 4170 ejemplares Impreso en junio 2021

## Elaborador

Gerson Asangkay Sejekam

## Revisión lingüística

Roger Yampis Agkuash

## Asesoría y revisión técnica (Digeibira-DEIB)

María Teresa Lavado y Fernández

## Diseño y diagramación

Kelly Joanna Santamaria Farro

## Ilustraciones

Zoe Sol Ángel L. Ormachea, Archivo Digeibira-DEIB

## Cuidado de la edición

Martha Rosa Villavicencio Ubillús

Impreso en Asociación Editorial Bruño Av. Alfonso Ugarte 1860, Ate, Lima 03, Perú RUC: 20100072247

Hecho el Depósito Legal en la Biblioteca Nacional del Perú: N 0 2021-06387.

Todos los derechos reservados. Prohibida la reproducción de este libro por cualquier medio, total o parcialmente, sin permiso expreso de los editores. Impreso en el Perú / Printed in Peru

<!-- image -->

## Papii aujin aidu:

Ashii yakat tuja aents nugkanum batsatkamunmag maki makichik dita unuimataiji, takataiji aidau ajuinawai nunú tikish pujut jutinuchu tajutjamamtai kuashat mijanai kajimatja batsatji nuninaku ayatak augbattai emaa weenaji iina muunji taka wajakmaush takainasji.

Nunika batsatbaunum utugchat nagkamnae nugka nimpamu nuniak tsawanchakam yapajinbau asae nunik utugchat muun najanea wetai juna uyumas diin Organización de las Naciones Unidas (ONU) dekas ashi yakat aina nuna unuimatji,pujutji aidaun senchimtikawai diita chichamen,chichainak takataijii aidaun takainak unuimagtinme tusa nuniak ikam aina nunashkam kuitamkatnume tau asa, aikasag ajak yuwatin aidaunash ampimatin aidaunashkam diitanun takainak yaimpakti nugka nimpag weganuna ujumtikati tau asa.

Tuja nuna diis Direccion de Educacion Intercultural Bilingüe uyumawai ashi jutii aidauti iina chichame shiig chichainaku iina pujutjishkam iina muunji pujusmauwa nunu kajimattsuk takaku yamajam unuimat minina nuna apatuk yamajam unuimatan ematnume tujamu asa ipapamtai ijunja chichasa junii ati tusa umikbauwai. Juka ashi awajun uchi unuimai nunu dita apajijai, dukujijai apashji nuwigtu patayi aidaujai ijuntug yamajam unuimat uchi yama minina nunu unuimagtinun esegatnume tabaunum umiaji.

## Iwainamu

## Takastin agakmau

| Muun kaap atsujamu         |   07 |
|----------------------------|------|
| Muun chagkin najanamu      |   10 |
| Muun kanu awagbau          |   13 |
| Shaa ukuamu                |   17 |
| Duse ukuamu                |   20 |
| Namak nijamu               |   24 |
| Uyai inagka yuwamu         |   27 |
| Namak tanishiamu           |   31 |
| Pigkui najanbau            |   34 |
| Tuntuam achiamu            |   37 |
| Pegku pempejatbau          |   40 |
| Achu ajakmamu              |   42 |
| Jempé pujutii augmatbau    |   46 |
| Ipamát augmatbau           |   49 |
| Pagki wajaau augmatbau     |   52 |
| Basuu ijuamu               |   54 |
| Muun kuntin tagkumaamu     |   56 |
| Wampash najanbau           |   59 |
| Aja ajabau                 |   62 |
| Shushui akunaa maut        |   65 |
| Week wegkamu               |   68 |
| Namak tanaamu              |   71 |
| Kachu najanmau             |   74 |
| Namak yuchatia tibau aidau |   76 |

| Muun ikám wagakaig tusa apikmasa wekaesamu   |   79 |
|----------------------------------------------|------|
| Duwejai najantai aidau                       |   82 |
| Muun yujag juukbau                           |   86 |
| Papag najanbau                               |   89 |
| Tumag najanbau                               |   92 |
| Pijun najanbau                               |   94 |
| Tsemantsem augmatbau                         |   96 |
| Muun awájik najambau                         |   98 |
| Aák aákmamu                                  |  101 |
| Ajamí ajakmamu                               |  104 |
| Egamká yuta                                  |  107 |
| Kuntin dakaka maut                           |  110 |
| Dawem emat                                   |  113 |
| Waimaktasa ijagmakbau                        |  116 |
| Baikua umamu                                 |  119 |
| Bikua augmatbau                              |  125 |
| Inák juwaamu                                 |  128 |
| Muun íkam kuitaamkamu                        |  132 |
| Datem umamu                                  |  135 |
| Tsegasai maut                                |  140 |
| Iinia pegak pegakmakbau                      |  144 |
| Muun katsumkagtukbau                         |  148 |
| Initaik nuwa pujutii augmatbau               |  150 |
| Tsaag umamu                                  |  154 |
| Usúpamu                                      |  158 |

## Muun kaap atsujamu

<!-- image -->

Jutii muunjig Kaapi atsuajattakug nii nuweuchijin aehaet ishintaag aujaujkawa atash shinutai mama jitugtusta tusa inanki mama jituamun juki nuwigtuu nijamach naneja ijijuamu aatus juki suwemtuk jiinak 'kusui' takug yakin pukuit usukmaa jiina wajakui dapi jinta tepau esajati, nuniachkush, kuntin yukagtin aidau waitkagsai jintaa wegai tau asa.

7

Nuna nunik ikáma utakush numi muun ayaun diigkuta akumtu wajakui kaapin ememen juki atsumkas takastajai tau asa. Tuja, makichik numinum káap awagkemag detagtat wajas aun wainkaash nunak mamikmasag atsuajag yajumaa wajakchauwai, kuashat numinun etegkes yajuyajumkawa ijumaa wajakui káap abuegak atushat waigmatai kakajus jumainchau aig tau asa.

Nuna ashi muntak dekaa pujú asa kaapi atsugkush nii wakegamunak tsupijag yajumaa wajakchauwai, dekatkauk wajas diis wajautijinakesh tsupigtsuk juú tabauwaik achika esegmatua tsujii wajakui, takamchau esagman pempeag ememen jukita tabaunum tuja, nunú dutiktsuk dekatkau kaapi wajautiji tsupigmak káap shintauwa nuniakjapiki tsujiam sutamchik tsujina tau asa.

Muun kaapin imatika atsuja ikaunma ijumjag esajam japiki jumainchau asamtai tenteag ijumjauwai dutika tsegá

entsaktinun anagken najatua umika ayamak nuwe jijuan susamun, sutu ijia susamunash jiikí Entsá akaetuki duká wegkuk nuwi yumí shikik nijamchin namuka shiig ememen uwag jijuannashkam yuu wajaka nampenpet wajas ujumak ayamas juaki kaapi entsaki wegawegakua pimpiakas jeen ejegá wajakui.

Muuntak kaapin iman atsujá itauwa nunak makichik waji takastinun umiak aikachui, anentaimtujui jega jegamku takastinun, japimuk najanku takastinun, chagkin najanku takastinun, suku najanku takastinun, tukup najanku takastin aina nuna diisa.

Tuja, nunisag muuntak uchiji aidaunak, uchita jutik kaapik atsuja takatia tusag jintintuachui, ayatak nii ayas awekak iwaintukui, dutikam uchi nii unuimagtinuk apaji wajina dutikawa kaapi atsujattakush,nuna ashii wainak niishkam mumpak apaji takataijin betek takasui.

Juti muunjig aatus uchiji aidaun iwaintuki miniu asa dita muumpaki jínakush káap atsuja takatnash unuitamag ukukiuwai imaatijama ukugmakiu aig, awai muun kuitamas kaap atsujá takatan dekachushkam duwi yabai juti batsatkamunmak kaapik imanis atsawai kuitamsa takashbau asa. Jujú unuimatan

## Ijagmatuamu

- { Kaap atsujattaku ijagmatuamuk atsawai.

## Muun unuimat aidau ujapakmau.

- { Muun kaapi atsujatatus jiinak yakiya nuní pagkai pukuit usukmak kusui, tiuwai nunak jinta wekaman dapí aesmamig nuiashkunush ikamia kuntin yukagtin waitkagsai tusa tsawantan sumak nunikui.
- { Kaap atsugkuik wajautijig tsupigchatia, nunú tsupigmak shintauwa nunik japiki atsujam sutamchik tsujina.

## Yamajam chicham aidau.

Atsujut. Kaap tsujiagmau. Muun kaapi atsuja minawai. Muun kaapin tsujiag minawai.

Kusui. Yumigmamat. Pegkegchau awatukainum tusa tsawan usukia jiinbau.

Uyumanakeas. Uyumatash uyumatsuk takaamu. Puyattsa anentaimaush atsugkagtau. Uyumanakeas chapinak jegaattajai káap kuashat asamtai.

jutii muunji ukugtamkiuwa juka yamaiya juwikish kakajus kajimatkishbauwai nuniayaitku dekas jutii muunjish wajuk yujasukita umimkaig takush duka dutikasji, nunisaik kuitamsa jutash juwasji nuniu asa káap aidauk amuka kakajus atsumamu aidash najapamainchau awasajii.

## Muun chagkin najanamu

<!-- image -->

Juutii muunjig chagkinnak najanauwai jimag tsawan nimtinum: Dekatkauwa juka, eke najanattakug dekatkauk káap atsujaá umikbau jegaa au asamtai tsawantan diis yumi tsawak kakajus takagmaku jinmainchau atai nii jeuchijin pujusa najanauwai nuweuchiji ajanum wegaku mama, paampa, sagku, pituuk, manchup, kegke, kukush, pagat, nuwigtuu tikish yutai ajanmaya aidau egkea entsaktinun.Tuja, tikichia junak ikam egamak wee kuntinum maa pegkaka wajiyaik entsaki jukiti nuniak ikám káap ayau asamtai yupichu chagkinan

umika kuntinun entsakí jukitatus najaná wajakui.

Tuja chagkin nanjanbau nagkamattakug káap atsujá ikaunmamua nuna tsejeg aidaunashaa ijumak kampujam aidaun etegkeg batsas pakata nagkama umika pempenak nii wajupaa muuntan najanata tawa nuna diis dekaapa tsupig ijumá wajakajui yupichu takasa emata tabaunum. Tuja, káap etsesta nagkamkushkam chagkin pegkejush katsujam atii tusa najanatnunak kaapi neje tutiame nunatagkiji etséntseam jimag jiiname nunák etegkeg jiijú wajakui shiig najana jiikta tabaunum,nuniak wakegkeaji tutiame káap etsentseaja tagkiji mai jujaku ejape ukugtiama nunú, nunak imatikas takaschaju ainawai nujai chagkin najanamak wama¡k mamuja ajapnau asamtai, nuwigtushkam jegaá emam tutitjan pachipachimdayá wegau asamtai.

Muun chagkinan emestsuk katsugman wakejusa diimainun najanata takug, kuwishin achikchauwai chagkin jegaá emam tuniknijun beseja takamainchau jiinin asamtai, nunisag yujuachui weenashkam waamek mamuka tsujiinag utsaankai tusa, nuniu asamtai emetmamas ekeemas aneaku puyatjus emamkemas takawajakui shiig esegas pegkegchin jiiktajai tau asa. Tuja, imá chagkinnak jikatus najankug makichik tsawanta nuwíg Jimag chagkin muuntan najana kintamaa wajakaju ainawai chagkin najanmau takattji shig muun asamtai. Yamai jujú tsawan wegaja nuwig kakajus káap ainau pempeaja tsegaá ikaunmamainchau asamtai wajumak aents aidau ikam yujaina aninak kampatumak kaapin ikaunmawag chagkina najanainakug ashi wakegkeajijai etsentseg jukiag najanainawai nuninak chagkin imanchauchin najapawag wamak imamag ajapenawai.

## Ijagmatuamu

- { Chagkin najankuik wee yuchatia.

## Muun unuimat aidau ujapakmau.

- { Iinia muun jintinkagtak, chagkin najanku eketkuik iina kuwishí achishtaiya nunú achikmak, chagkin jegaa émam tunikniju wajas pegkegchau jiina tiuwai.
- { Muun chichak, chagkin najanattakuik wee yuchatia nunú yujua najanamak waamek chagkin mamuwa tusa.

## Yamajam chicham aidau.

## Atsujut.

Kaap tsujiagmau. Muun kaapi atsujá minawai.

## Emamkemas.

Jikamtusa diyaamu. Takat makichik takaamuk mamikmasa emamu.

## Wakegkeaji.

Kaapi tagkiji mai jujaku ejape ukutiama nunu.

## Etsentseagbau.

Dakagbau, Ichipjamu.

## Muun kanu awagbau

<!-- image -->

Duik muun aidau eke kanú niimen wainainachu asajash wajuk nagkamawajag anentainash jukiajabi nunú

augmattsamu diyamak, jutii muunji aidauk batsamsaju ainawai mújaya nuní, nuniamunum shiwaaji

Wampis aents aidaujai nugká akasmatdaikiag utugchatan ejetuniawag maamaninakua Wampis aents aidaunak amustatak émak kampatumak ipisig majanu ejegá emegkaakag wajantaaju ainawai.

Nuna nunikag wajantag majanú weniin wajas niimkamag wainkaju kanu majanú nujinchin atushat jakeja minak yawa mejentuk miniyama numamtuk minaun, nunikag iniininak, ¿wají kuntinuk yuminmash mejenkaash miniinta? -Tusag dii wajatuinamu tikima tikiju jakeja wantiinak egkemjá wekaemain kanumaa najanamu waínkag dekas juna daajig mején amainai mejentuk minaujai beték minima nunin asa tusag daajinak adaitukaju ainawai mejen.

Nunú aatus adaika minimuu aig, tsawan dukap jukí wegamunum kistian aents aidau utsaantugmainak adaikaju ainawai canoa, ii muunji chichainak, mejentak jutík tauja kanumaa jiitiame tusa tibaun uwet antukaju asag nuwigtushkam awajun chichaman dekainachu asag. Yamai apachmaeka wegamunum kanu tuna nunak, chicham kistian chichak canoa tibauwa nunú yajuptusa adaiku Kanu tuinaji, nuwigtushkam papi agaja iwainatainmash ashi jutík agatai atí tusa iwainagbau asamtai.

Tujamtai, muun Kanún awagtatkug dekatkauk numi muuntan mamikiauwai: tsaikan, kawan, pituk aina nunuiyan etegkeg, nuna mamikia pempenak, nii patayi aidaun eke ipaattak nuwen sutu umiktá tusa shiig ememen yuta aidaunash umika nina sai yachi awe aina nuna eemtika ijagmastajum nuwajai tsaniamu aidau tusa ujaku asa ipaa ikaunma kashikmas nuwe sutu yajaamun uwag setakchau waigkag, kanamji ajuinamun jukiag ashinkaju ainawai numi mamikia ukukbaunum ajakagtatus.

Nuna nunik jegantun numi katsujam aidaun tsupig ikaunma pinimati wajukiag tentea wajattsag ajaktatus awatuinak chichagkaju ainawai aatus: chu, chu, aismagkuapamja, chu, wajawajas awaawatuinakua ajuastatak emainak: chayu ekemne, chayu ekemne tuu chichajú wajakú ainawai, numi waamak iyak pajagkasua pegkegnum tepesti tuidau asag. Tuja nunisag, numi muuntan ajuantajag ukuu wajakaju ainawai yumiji kuyug buku wajasmatai yupichu takastajai tuidau asag.

Muun numi ajakbau pegkeg bukumeag tepesmataig nuwajai tsaniitsuk shiig ijagmatua takatnak nagkamá wajakú ainawai, nunú ijagmatuashmak, numi kanu takastasa jegajam tsantsuegag takamainchau wajasmatai wainka tsawantan megkaekaig tau asa. Nuna nunik umintsau asa tsawan shiig esat tepeamtai nii patayi aidaun ipaka nuwigtu numi taumku takastin aidau: numi, daek dekaapatin kanam, yugkipki ukunchi etsakamu aina nuna yajuak ikaunma, numi kanu awagtinun wajanta diis nagkama diipaas awaawatuinakua shig waitus kanunak awá aajaku ainawai

Nuna imanik waitus muun kanú najana umikaag nuanui patayi aidaun ipaka iwaka numi sutamak aidaun tsupig jínta kanu japiktinnum minantug umik nuwi patainiag japi japinakua namaká itaawag nuwi shiig kuwitaamas aepes chigkim chijuunak kagaku aina nuna jijumi shiig diis ekematuk numí ajintug ichichik kanu nimpaagmatai dekasek ayapaag kanumtash kanuumain wajasmatai jií ikaatuk kanu bikigmatai namaká ajug diis machik yantaaku ataig atak jiiki yantamen kesag ajapjua awa awagkawa kanu yantakchau wajasmatai yamá kanumá wajaku ainawai dita atsumamujin chimpia ikankatatus nuniashkush dita atsumamujin weenak egkemag yujastatus.

Muun kanun apee wajakaju aina nunak yumi utuja supich, kijin kanuumainchau awaasai tau asa apeuwai, nuwigtuushkam dukap tsawantai awekaastajai tuidau asag imaatikas waitus

## Ijagmatuamu

- { Kanu najankuik nuwajai tsanishtaiya.
- { Numi ajakuik nuwajai tsanishtaiya.
- { Muun unuimatan ujapakmau aidau.
- { Muun numí ajak wegakug nuwejai tsanigchauwai waan ajakaig tusa.
- { Muuntak Kanú taumtatus wegakug nuweejaig tsanigchauwai kanun awattakaman tsatsut intaakaig tau asa.
- { Muun tiuwai, numik Nantu takamtaig ajashtaiya, intimki ajakmaik kuig ajatia.
- { Muun chu, chu, tiuwa nunak pimpiakas numí jeteatatus tiuwai.
- { Muun numí ajaktatak awajus chayu ekeemie chayu ekemie tiuwa nunak waamak numi kijinu dekapeg pajagkasua iyagti tabaunum tiuwai.

## Yamajam chicham aidau.

Mején. (Kanu). Numi taumi kanumaamu. Mején jakeja minawai.

Pinimat. Numi yakí minanja umiamu. Kuntin maatasa pinimamu.

Kanam. Kaya etsaka numi basegmaunum anutua shiig jigkaja najanamu. Iinia jacha.

Kuyug (ti). Numi tsupika ajua yumiji abuekati tusa aepeamu.

najana wajakaaju ainawai. Tuja, yamai muun aidauk yupichu najanainawai kanunak apashnumia jiju wamek taumtai nuwigtuu tsupitai ainau jigmau au asamtai.

## Shaa ukuamu

<!-- image -->

Shaa ukuamu aina juka wainak tsawantaik ajashtaiya tibauwai nunin asamtai iina muunjig mijan abuetatin diis nugka pegkeg apiijama imanun diis kayayagmatu majanu ijus nuniashkush mujá nugka shuwin aina nuna etegkeg ipaamatua

ajamiag shiig numi kagakmatai apeawag jii shiig jimag tsawan asa kajinkamtai shaa ajake jiinum nenagbaun juki akaja tsapanum chimpia ajakbau ainawai, shaa ajaamu tsakaja nejeak kuwimjuk kauka utsankai tuidau asa,jima wegantunakesh yujutsuk shiig esatjua tsawaagmatai kashikmas juwatki jegajúa ajau ainawai.

Nuna aatus uminas muun nuwejai ajanum jeganta nuwen chichajak; duwaju wii waí jukin eem wegakun nugkan ijuja emakui ame minakum makimakichik waanum kampatumchik shaa atsaksa jukim egkekim minita tusa ujakmau asa, nuweshkam imatikas aishji tibau asa waa ijuja emamunmag shaan kampatumchik juki chimpi ajakui nunik jimajus ajakma aja muunnash jamajui. Tuja nunú dutiktsuk shaa kuashat chimpiamak tsapak shiig tsapatsui nuigtushkam nejetnash imaanis nejechu asamtai duwi iina muunjig ajakmatnash shiig dekau ainawai.

Jutii muunjig shaan ajaá umikajag nuwan idaituu wajakaaju ainawai, nii kuwitaamkati tau asa, nunú dutikam nuwaush juwatki shaan dupa jiintutaish kashin tsawaak takastin asa kai, yuwaji, dukuji aina nuna ipaa, wiya wegantu yuwawaipajum shaa duke kagaka utsaankai tusa ujaka tsawak kashikmas ajanum utsaa ditá ajakma yutaiji aidaun pachis chichakiag yaweakas kampaatuma imania takajús ashimaa wajakaju ainawai shaa uminjamtaish dita aina nujaig kupig yuata tau asa.

Muun shaa ajaa shiig uminjaun kuijan yuwata tau asa, dekatkau Nantu abuetai ipantug, nuwi jimag Nantua nuna achik amuetaishkam nuwishkam ipantug, awaawagkawa kampatum nantua nuna achika amuk ipantak kupig yajúmak, makichik ampis awajú aajaku ainawai nunak shiig katsuagmatai ataktuu kampatum nantu dakas shiig katsuagmatai kupig yajuakta tau asa.

Shaa ajaamu umintai pishak tsantentse, shanashna aina nunú amukai takushakam iina munjig aja ajaabauwa nuna tugkitken tunatuu awatug aepeg tsawan awajus jiín ayautuk ukuu wajakaju ainawai, nunú bukuitak pishak aidaun uwakati tuidau asag. Jutii muunjig ajaka ajákmash kuitamas takaa wajaku asag, shaa juwaamu tsawanji jeganmataish, shiig

<!-- image -->

## Ijagmatuamu

- { Wiya yuchatia.
- { Jima yuchatia.

## Muun unuimatan ujapakmau aidau.

- { Shaa ajaatasa wegakuik jima yujuashmauwai waagki yujuamak kuwimjuk utsaana tibau asamtai.
- { Wiya yuwaik shaa ipanku wechatia dutikamak duke kagaka jinumain asamta.

## Yamajam chicham aidau.

## Kayayagmatu

Kayayagmatu, nugka duse ukumain namaká uwet Duse ukuami nugka kayayagmatunum.

## Kayaunmamu. Kuashat

Ijumja emeemen pujamu. Ii atsumamu ememen ijumjamu.

## ememen kayaunmaa wajaku ainawai.

Yamai tsakat aidau, muunta takatjin imaatikas dekaa minichaju asag wajuk shaash ajakmaish yutaimpaita nunak imaatikas antuinatsui nunin asag, ajakmainakush ijagmattanash ijagmattsuk ajakmainawai nuninak shaanak ememenkesh juugmainatsui kashag, pishak aina nunu amutuinamu asa.

## Duse ukuamu

<!-- image -->

Duse ukuamunak muuntak wainak tsawantaik ukuachui, dekatkauk tsawan esatan ikaa wetai nugka kayam étenkaun mamikis namaká uwet takaji pempenak shiig tajaká ayatak kaamatkak awajus apetnash apetsuk ukuak makichik

tsawantan sumamas dusen tekaja tsapanum chimpia umik, kintamak yumin ajuntua nuwi ipakun tishija ajuntua shiig adaug umis ukuu wajaku ainawai tsawak magkak tsawaagmatai kashikmas ajakta tau asa.

Tuja duse ajaatin tekaamunmag, muuntak uchush aidaunak aatus chichagkauwai. 'Uchita duse tekaamunum pachinkaipajum, nuniachkujumesh esaijum tekajaipajum, katip untsukaijum' -Tusa emenaas batsas shiig kuwitaamas tekaa wajaku ainawai, duse shiig tujuagmatai ememen uweeta tuidau asag, nuna nunisag uchi achimtikachajuanunak, dukap tsawan wegatsaig katip dusen amuwa tuidau asa achimtikachajui.

Muun duse ajaakug, wai juki nugkan pukui uwejiin kutsasa tujantun kampatum duse aeptua yutua ajaa wajaku ainawai, nuna dutika ajá jamag pempenak tagkanan tsupig yajuak ikaunma shiig ichipig duse ajaamua nuna tanishmatug tentea ukuu wajaku ainawai wapujush, katip wegantu aidau amukai tuidau asa.

Iina muunjig duse ajakmag ememen anentaimag ekemaa wajakui bichaknap yuwattaja tau asa, nunú anentaiyai shiig muuntan ijagmauwai nuniak yujuachui wiya wegantunak, duse tegamu tsawanji jeganmatai tegaitakaman chuwikun nuniashkunush kaukun tegain wakegamujun umitsuk ujúm waittsan nagkankaig tau asa.

Muun dusé ajaa uminkaag dakasui kampatum Nantu jegantii tusa, nunú tsawan jeganmatai patayii aidaun ipaa ikaunma ememen iwagtuniki tegainak dusé katsuji ajaatin aina nunashaa akanak ijumainak bichak najanatnunashkam kuig chunuke tutayama aunashaa yajuma wajaku ainawai.

Aatus Jutii muunji dusen ajakma yuu wajakaaju asa jutii aidautin tujamak, duse ajakmaku imatiksa kuitamka diisa ajaashbauk shiig dukeejutsuk chuwikaa kámpatumak nejennuchinak uminak nagkaana tujamiuwai, nunin asamtai yamaiya juwik wajuk muun ajakma yuwauwaita nunú patattsa ajakmainaku ememen tegai yumain ainaji.

<!-- image -->

## Ijagmatuamu

- { Wiya yuchatia.
- { Muun unuimatan ujapakmau aidau.
- { Iina munji chichak duse ajaatasa tekakuik uchi achimtikchatia, wagki dutikamak katip ajan utuja wamak dusen amuwa tau asa.
- { Duse ukuattakuik tuke ipakjai adauja ukutia, nunú dutikashmak duke kagaká tikishtajush nejen asamtai.
- { Dusek ajatia nugka kayamnum, nugka kutinum ajaamak shiig nejemainchau nuwigtuushkam kakajus uwemainchau asamtai.

## Yamajam chicham aidau.

Emenaas. Akanas, tupamtikas. Muun uchijin emenaas awajui numi iyak dekegkai tusa.

Dekasek. Ujumak, dekapasa, wájumak. Ajutap kuntinu yumijin dekasek ajuntui kantegtet najukti tusa.

Adaug (bau). Pachibau, wichikiamu. Yusa nijamchin kajinjijai adaug ukuawai tsawak pushutuaun uwagtatus.

## Namak nijamu

Namak nijamu aina junak iina muunji jintiauwai, nuniak wajuk umintaiyaita namak nijaattakuish nunashkam. Tuja, nunui nagkamsa unuimaja minimua nuwig, muun namaka nijaattakug dekatkauk patayi aidaun ipaa ijumag tsawantan

mamikig timu taitajum tusa ishiak, timun ememen ikaunmawagmatai diis Entsa mamikiamunash jegagmain atai, ijunag kashin nijakmami tusa tsawanta mamikia tsawautai suwemtuk yujumka yutsuk jiintu wajakaju ainawai washiman umikaagta tuidau asag.

Tuja, Entsa nijaatnunum eke ashinkattakug, nuwa ejamtin aidaunak titu batsamamatajum tusa ukuinak, uchi aidaunashkam wasugkamkujum tsegagtuu pujuipajum yumi ipamkaijum tusa akatek batsaak,nuwa aidau chagkinan, sukujai jukimtai aishmagchakam puya namak ijutnun jukimtai shiig aneas ashinaa wajakaju ainawai entsan nijaáwag namaka maa yuwatag tuidau asag.

Aishmag aidau Entsa nijatnunum jegantaag numi washim najanatin aidaun tsupig umika, ajintug ichichik kakajus namak pimakush tegamamainchaun umika nuwi, winchú kagkaji etsentseg nuniachkush achú mantsegkuatjin juki,tsajugchikish jinmainchaun jegaá umik entsá nujinchiin ashina wajakajui timu tuwi sakamainaita nuna dekapatua diis, namak nijamu nagkamatatus.

Ashí namak nijamunum takastin aidaun umikaju asag, yabai numi timu awattjá nijatnun tsupig umikag eke nijamu nagkamattak, ashí nuwauch aidau nantutin jaidaunak, Entsa iyantuawaipajum namak etsaegkaijum tusa chichajuk pempenainak timú awatug nijainak. Anchau nijapawai, anchau nijapawai, tuki nija ajaku ainawai, namak shiig jinaati tuidau asag.

Jutii muunjig, entsá nijaáwajash tutitjanak wajatua iyankag namaknak ijinaa wajakchajui, dekatkauk dakás washimnumaá chimpimamtai nuwi yamá iyantua takainakush takáa wajakaju ainawai namak kayanum eteenas juasuchin yajuakagtatus.

Tuja, muun nii nuwe ejamtinun dekayaitak Entsa níjamunum pachina duka, nigki initkauchik etsegtumatnash etsegtumatsuk timú sutujin manchuchin tekai juki ikachkijia awi etea entsanak

nijakush nijá wajakui, namakan mayumtikawaig nuniashkunush timú senchijin emegkaatkaigtau asa.

Aatus iina muunjig namaknak shiig chichajuk kuwitamas nijaa yuu

<!-- image -->

## Ijagmatuamu

- { Namak nijaku ijakmatuamuk atsawai.

## Muun unuimatan ujapakmau aidau.

- { Muun chichak uchus aidau nijaatasa umintsamunmak pampaushtaiya yumi ipamkaig tusa.
- { Nuwa ejamtin aidauk pachinkachui Entsa nijamunmak, namak aidau jinachai tuidau asa.
- { Muun tiuwai, nuwa nantutiin jauk Entsa nijaamunak iyantsa, namak numpá dekapeg tsagauwa tibau asamtai.
- { Muun núwe ejamtinuk, timu sutujin ikachkijin etega namaka mayumtikawaig tau asa.
- { Entsa timui nijakuik anchau nijapawai tutaiya, nunú tichamak namakak jinutsa tiuwai iina muunji.

## Yamajam chicham aidau.

Washim. Namak jinaa jakeja chimpimkati tusa epetka najatuamu. Jempe washiman umiawai namak chimpimatnun.

Mantsegkuatji. Achú dukee tagkiji. Yunuik achú mantsegkuatji juki wakampen wegawai.

Maanchuch. Piipish entsaki itamu, kuwashtachu. Yanchak namakan maanchuchin itaame.

Ikachkiji. Aentsú dajijí bakujai intaniaka nunú. aentsú ikachkiji ashí ajuinawai.

Mayumtikamu. Namak maatakamá imamtikja, tunamtika awemamu. Asagkai kagká awatí mayumtika awemae.

wajakaju ainawai. Yamaiya juwi iina pujutji kajimatki wegamunum namak nijasa yuta jushakam kajimatja emainaji uyumattsa diyashbaunum.

## Uyai inagka yuwamu

Yamai dekaámi iina muúnji wajuk uyain inajuk yuwauwaita nunu:

Dekatkauk muúntak nuwejai chichaman umiku asag tsawan shiig kashikmas tsawau tsawaig jiínui aja asaukanum tuwí uyai ayaun wainak ukukne nuwi wegak.

Nuwi jeganta nuwen apujak dekatkauk egawai numi chuúgman, nuna mamikia tsupik aepeak nuwi egawai tsegkena tsupiktatus tujash numi katsugman kakajus chipamainchaun disaá tsupik nunashkam itaá aepeak, inagnak ikam wekaegas tsujiauwai daek pegkeg kakajus tsujinmainchaun nunik itan chichak nuwa ashi umikjai jasta yamai umiktajai tusa muúntak wakégas takasui. Aantsan uyai waja nuna wajautijinashkam ichiam dupakunum kakekai tau asa shiíg pisukasua ipantug idaiyá wajakui utujiakas ashí

jigkayin yajuakta tau asa.

Numi juki aepes tsegkena itan daeka juki shiíg kaekasua jigkaja nuwaichi, achigtukta tusa uyai wajamunum ayaunas numí takui awajai uminas, nuwi uyai tsamakun etegkeg disaá kuitamak ichigkui, dutika chagkina juki apaujus uyai ichiam kakekaun chimpia apujak, tikish chagkina juki nuwi ichiag chimpia entsaki jegá itaa wajakajui.

Nunik jegaa itaa umikbaunum nuwa takata muúntan achikajui ichiaja itaamua nuna dekatkauk etegkeg neje apu aidaun yajuak dakaja jigkayin yajumak neje yuwatin nuwigtuu ijuja uwagtin aidaunak shiíg nijakaa ichinkan muúntan juki tutiikan aputus pempenak uyain chimpia aimak duka juki shiig epeg daekai jigkaa jiinum ekena wajakui shiig najukti tusa. Tuja, nuna nuwa uyai jigkayi aidaun yajuma nunak, etsa senchi

etsanta imannum shiig anaka kagak ajamain wajasmatai ajá ajamak ajakmatnun yajumaa wajakui.

Dukap asa uyai jiínum ekenkamu kuwakuwakua najukmatai muún eneawai nunik kuwitamas apujui. Nunik uyai apatnun akanak apujak niína uchiji, nawanji, awe, tijaji, kumpaji nuigtu niína aishin wegkuk susa pempenak niísh dukujush yuwawai, nuniak chichak tawai uyai sukutnaitkuish umpushtaiya atak muún weaku senchi susugtaiya tusa dukug uchijin jintintui, Nunik uyai yuwakug saepenak jiínmak aepsachui wagki uyai ajanum nejejá waja nunú majuegak utsankai tuidau asa.

Muúntak uyaitinig shiíg aneas wakejus uyainak ichig yuu ajaku ainawai wagki, auk duwik nagkamsa kuyuttinig makishkia yuwá inagkautai asamtai yamaiya juwishkam wakejusa ichigka yuwá idainawai makichik mijantiinig.

Ibau yaintak asamtai ashi dukug aidauk uyai jigkayinak ditá patayijai sudaisauwai atak wií ijintaish yupichu iiktus minash sujustin atiinme tuidau asa. Nunu nimtinuk takasa yamaikish minamu asamtai, iína dukujig aja ajamaunmag tuke uyai jigkayinak batsaa idaiyin ainawai, nejekmatai nejen yuwatjai tau asa.

## Ijagmatuamu

- { Uyai ichigtasa wegaku ijagmatuamuk atsawai.
- { Muún unuimatan ujapakmau aidau.
- { Uyai ichigtasa jegantaik tsupitia numi katsujam nuwigtush chuujam tsejeg shiíg esajam.
- { Tsegken wainak numi juchatia shiíg katsujam uyai japiam chipakai tusa katsujam numi jutaiya.
- { Iína muunji iniasa dekau amainai wajuti uyaish ajataita nunu.
- { Nuwigtush dekau amainai wajukuú nugkanma uyaish imaá shijash tsapawa nunu dekau amainai.
- { Aiksaik dekau amainai uyai ajakuish waju wajupak ajataita nunu.
- { Dekau amainai wagka uyai yuwakuish saepesh jiínmash aepchatai awa nunu.

## Yamajam chicham aidau.

Baeg. Jigkai pinug/numi jagkigtuchu. Mina dukug uyai baejan ajakme.

Majuegat. Jigkai tsujiinag abuega nunú. Ashi ajak aina auk shiíg kuitamchamak nuigtush tutitag awagmak majuegag jigkayi atsaanui.

Wegkut. Egket. Yutai pinignum ukai sukagtamu.

Pisukasua. (Pisut) Nunak numi tsupiak senchi awata nuna najawen taku tawai. Wií numi tsupiakun senchi pisutmikajai.

Kaekasua. (Kaet) Nunak muún daekan juki senchi atiniawai tusa jigka nuna taku tawai. Wií numi jigkakun shiíg senchi kaekasua jigkatajai atiniawai tusan.

Tutik. (Tutikan) Mama agaku, tsaniimpa numiji kupija ichinkanum mínamu. Mina dukug Sakejat uyai inajak tutikan aputus inagkae.

## Namak tanishiamu

<!-- image -->

Iína muúnji wajuk namaka tanishjauwaita nunu dekami: Dekatkauk muúntak shiíg umintsauwai, nuigtush asum dakichu, ashi takatan yacha nunin asa niína saijai, yachi, wegaji, awe, diíchjii aina nujai chichaman umik tsawanta mamikia majanu uwet muún tagkan ayaá nuna tagkekasua tsupig ijumag nunu betekak dekapak tinamnaekau asa tagkana etsentseg shiíg kuashat ijumag kamatak muún tepaunum batsas ijumjauwai.

Nunik kintamak daeka umikuú asa namaká kamatak tagkaná batsaka ijuntug jegauwai, pegak jeétiama aiká tujash tagkan esagman tsupiju asa yakikin najanauwai dutika umik dakawai yumi yutak majanu dujajak entsa shutuk wetai atak chichaman apakag entsan shiíg numin ajintug minantug ukuawai ajum kashi ejampek tsentsakai epenkatatus. Tuja tsentsaknak amain entsa yantamchijin batsawai ajum nunak jukí epenkatin asa. Tuja nujag ayatak minitaig namaknak epenkachui namak tanishamun tegakai tau asa.

Muún chichaman ujaníku asa betek kauná amain katigkag tsentsak dekapakmau asamtai muún wajiu aidau asag sapigmakas namaká pujut tsentsaká ajug betesmas paket epenak shiíg daeka jukí jigkaká jiígki wajas diwawai namak buchitkashtimpash tusa dutikam mamak utsaánkauk peét peét tsekeawai nunitai muún chichak namak kuashat tuú wajakui. Nuniak namputchauwame tusa chagkinan nenaá ukuawai namak tsekekmá egkemaáti tusa. Dutikam namak kuashat utsaánauk tsekeak chagkinum egkeémamtai tsawak juú wajakui.

Tsawak shiíg kashikmas timu tainiag shutuk epenkamun nijaá namak buta, yutui, katish, kunchi, mamayak, kamit, tugkae, agaekiam, pepen, putu, putush, kagka, titiím, nunik yaá muúntak maáche nunash betek akanas namaknak iína muúnjig tinamdaekauwai tusa tinu aágme juti muúnji initaik batsamsau aidauk. Iína muúnjin namaka kajegka pegka painak shiíg yuwaá batsamsau ainawai, tuja duka yamaik shiíg atsawai iína nugkenig.

Yamai pujuta duka tikish pujutai tuja nií kakau namaká tagkumá yuinawai juti nugkenig, tuja entsa aina nunu shiíg kuitamainai namak yujakmatai

atsumkas yuwaá pujustasa. Nuniaku atak iína uchijí aidau waittsainum tusa anentamainai

## Ijagmatuamu

- { Iína muúnjin shutuka nijattak ijagmatuamuk atsawai.
- { Muún unuimatan ujapakmau aidau.
- { Muún chichak namak tanishatasai wainak tagkan juchatia tagkan katsuaju disaá jutaiya tiuwai.
- { Nunash muún tiuwai sapijak shutuk epenmaunmak pachintsa wagki kashi ejamka namaká iyanmauwa nuna diís tiuwai.
- { Namak tanishiamunmak numi katsujam tsupitia jutaiya kijin nemak numi kupinkai tusa, iína muúnjin puyatjus takasui.
- { Daek pegkeg katsujam jutaiya namak tanishiamunmag, wainka dakimayaitku wekaechatia tiuwai iína muúnji.
- { Namak tanishiamuk makichik takat shiíg pegkejai wagki iína muúnji takatai unuimanui nunin asa iná uchijig dekau amainai namak tanishiamun.

## Yamajam chicham aidau.

Ejampet. Chicham ejampek tawa nunak kashi taku tawai.

Mina apag ajum ejampek namaka epenkattawai.

Asum. Tawa nunak dakichu taku tawai. Mina yatsug shiíg asum pujawai time, nunu ajum katigtatui.

Shutuuk. Nunak tawai, dujag dujajak entsa namaka iyaáka nuna utuawai, dutikam sawin pegkejan utug wegawai, Mina yatsug shutukanum maáwai nina kumpajijai.

nuniaku entsa aina nunú chichamjumainai dutikashmak ashí namak amuemainai.

## Pigkui najanbau

<!-- image -->

Yamai dekaámi iína muúnji wajuk najanauwaita Pigkuin: Iína muúnjin pigkui najanattakug wegawai atushat entsa utukaá nií wainak dekaá ukukmaunum, nunik tsupik shiíg kuitamak jigkaá tsukapek itawai jega. Yamai dekaámi wajinak pigkuinash najanauwaita nunú

pachisa, Pigkuinak najanauwai kugki juki, nuniashkush suya tawa nuna juki, tuja nunu atsutai najanauwai chigkana tsupik, ashi adaijag nunu atsutai najanauwai suú kanawe tsejegkan juki.

Yamai dekaámi wajiyai uyuawaita tuja wajuk uyuawaita nunu, pigkui uyuattakug dekatkau jiín shiig ikapag ukuak shigkin tsejegkan ichipig ijumag jii  ikapagmaunum tsutsutui nunik shigki kaijinamtai juki pusut ijuu suút umpuawai dutikam shigki kaijinau asa pipichin akaewai nunikmatai umpuas disaá takawai nunik jimag waá wajautin shiíg kuitamak emesawaig tusa uyuawai.

Ditiká nuna umik inagnak makichik waá nujinchin uyuawai shiíg kuitamak, dutika ashi umik umpuas diyaáwai dutikam shiíg shinutai ukuak tikishnash najanui jimag ajutti tusa aátus muún najanauwai pigkuin.

Tuja yamai dekaámi pigkui umikash wajutí umpuawa nunu pachisa iína muúnji takata ipamatua nijamchin umak pigkui juki chimpuijin ekemas nampetan dakumkauwai, nií nampet dekamun aátus muúntak dakujusui.

Tuja takatá takasa taáshkam pegaknum ayamak tepes pigkui juki nií wakegamun nampetan dakumak kanak ukuújakui. Tuja aántsag muúntak anennash dakumkauwai pigkuiyai.

Yamai dekaámi ashi datsa aidauk umpumaitsui pigkui suya tawa nuna, nunu umpuajutik waimashtaya shiwag kanutjuwa tusa tibau asamtai wainka achika iniímtsuk takashtaiya tusa iína muúnji tiuwai.

## Ijagmatuamu

- { Jutií muúnjin pigkui najanku ijanmatuamuk atsawai.

Muún unuimatan ujapakmau aidau.

- { Ashi muún aidau yacha amainai pigkui umputan.
- { Wainka chigkan tunin juchatia pigkui najanatasa.
- { Muún pigkui umpuchuk dushikiam wekaega tiuwai iína muúnji.
- { Muún chichak tiuwai anen pigkuiyai dakumak yacha ataiya, utugchatnum jegakuish iík epegtumatasa.
- { Uchita chigkanak ayawai entsa utuk pakajin.
- { Pigkui najanaik yakií kuitamsa ukutia uchi achikai tusa.

## Yamajam chicham aidau.

Suút. Tawa nunak jií ikapaku umpuamua nuna tawai, Wií jiín ikapakun suút umpuajai.

Shiwag. (Shiwaji) Tawa nunak aents patayi mantuamu kajegtama nuna tawai.

## Mina shiwag awantawai mantuatatus.

Anen. (Anentan) Aents Jikakamat dekapeak anentí tusa dakuubauwa nunú.

## Tuntuam achiamu

Yamai dekaámi iína muúnji wajuk iju achijuita nunu pachisa:

Iju dekas pegkeg aina auk shiíg atushat muja ayawai juju ainawai Tuntuam, Kugkuk, sake, kuwakich, atushat ayau asamtai iína muúnjin shiíg nuwejai chichama jintia, nuwe umutai jujukim nuigtu dukug yujumkan jika eme wajas, jacha bachitjai shiíg etsa etsakes kashikmas tsawau tsawaig wega wegakua, mujá waka nuwi akaiki wega wegakua muja nain peétkaunum iju ayamunum waka umutai uwag chichaig iju ajamun nagkamauwai.

Iína muúnjig iju achitnak shiíg yacha asa saát pegkeg asamtai iju tuntuam ayaunum jeganta yunutuk díyawai tuntuamash apuashit nuwintush pampaekaegash tusa diyaák, ashi diís pegkeg atai jetea pegkegnum ajuáwai, eke achitsuk tikichí nagkaematki nunash ajak ajua ukuak wekaetus etegkeg tuntuam pegkeg aidaun juki juki ajawai, nunik kuashat ajak yama nagkamui iju achiamun.

Tuja muúnta nuweg diyaáku niína aishinak kitakai waittsai tusa umutainak ajamsauwai yaweakas iju achigtí tusa. Chagkina muúnta jukiu asa shiíg tuntuama duken yama takuan pasua apusau asa tuntuam ajakbaun akaetukií tuntuam ajakmau aidaun wekaetus ashi achig yanakí iwak, atak akaetukí ijumag iwaká batsasa iju shiíg tishig chagkin pasuamunum chimpiawai, ayatak ijunak aimak apusauwai nuniak chichijinásh ijumag utuak pai nuwaju iju yujuttsata tusa ayujauwai.

Muúnta nuwe yujumak takukmaun ijujai apatua yuwa umut takukmaun uwag, waketú jega minak, mina minakua etsa akaegai jegá taá ichinak muúnnum shiíg aimak ajai jiínum ekená wajakui.

Tsawak shiíg pinigkai ukai nina aishin ajampeak niísh yuwak niína patayin ajaámas

yuwauwai, duikik dukujuk tsagka sujitnash sujichu, takatnash takau wajakin aájaku ainawai aátus iína muúnjin iju achig atsumkas yuwaá pujusui.

## Ijagmatua

- { Iína muúnjin iju achiak wetatkun ijagmatuachui.

## Muún unuimatan ujapakmau aidau.

- { Iína muúnjin iju tuntuam ayau jegajish wainak ajakchauwai disui tuwig pampaekau wajawa nuna ajakui.
- { Tuntuama ajakush wainak jeteachui wajuk iyaumainaita nuna disá ajakui.
- { Muún chichak tiuwai daek amuam nuigtu numinum yunumak wajauk ajashtaiya tusa tiuwai wagki yupichu iyaumainchau asamtai.
- { Iju achija chagkin pasujua juta dekau amaina.
- { Iju achita dekachuk wainak pataká ukú ainawai nunikaig tusa yacha amaina tuntuam ajat.

## Yamajam chicham aidau.

Pampaekau. (Pampaegat) Pampaekau tawa nunak iju kati yama taka awa nunu atinea nuna taku tawai, Mina apág tumtuam yama pampaekaun achija itáme.

Ajaimu. Iju achija jegá itaá ichinkanum chimpiá ukuká inagkamua nuna taku tawai, Mina dukúg iju achigmaun ajaime.

Ukai. (Ukat), Nunak ashi kuntín, chigki, namak, Iju painka inagkamu yajaá suwamua nuna tawai. Mina dukúg kuntinú ukaí sujusme yuwatí tusa.

Chichiji. Nunak iju achija juwaku nujinchí katsugma nuna taku tawai. Mina dukúg iju chichiji yuwak eketui.

Nunik dukap tsawan wegak tuntuam ajagmauwa nuna bukin yuwaestai tusa ikam wekaegak wegak bukintin ashií ijia nuwen itajua ayujauwai.

## Pegku pempejatbau

<!-- image -->

Yamai dekaámi pegku pempejatin tawa nunu pachisa. Iína ikamjinig kuashat dapi aidau ayaawai esajatin nuigtuu esajatchaushkam tuja, pegkuk esajattanash esajatchauwai ayatak ikam wekaegas yuúwai tsajap, suwakaraip, manchi aina nuna nuwigtuushkam aantsag esajatta esatmataish jachatia tusa muun tujamiuwai.

Iína muúnji wajiu waimaku aina nunu uchijin nawanjin jintias chichajak tiuwai, uchita iina umayijai jegá batsamsajik wasugkamchatía pegku jegá wayá pempenta tusa uchijin chichagkauwai, nunak ubajuijai anentai egketdaiya pegkegchau takanitnum ejetunitia taku muun jintias taku tiuwai.

Muun aatus ditá uchijin kashi inantug jintintak tiuwa nunak, uchi aidauk apag umaimjai tsanigkaim tujutkuap tawa tusash anentaimjash dii ajakchau ainawai ayatak, dapin anentaimtus pempenjai

taku ishamak umayijai wasugkamtanak tupandaiyá wajakaju ainawai.

Dutika chichagkamu asá muún wajiu uchijíg, nina umajijaig wasugkamachu ainawai untsu, uchi apají chichagchatai aina nunu wainak umajijaish muúnta chichamen umigtsuk jegá batsamas wasugkamá wajakaju aina nunin asag ubaichijijai pegkegchau takanitnumash ejetuní wajakaju ainawai, nunin

## Ijagmatuamu.

- { Muún pegku penujata tusa tiuwa nuna titatkug ijagmatuamuk atsawai duka ayatak aánchatia, nunishtaiyá taku jintias uchi chichajak tiuwai.

## Muún unuimatan ujapakmau aidau.

- { Uchitá iína umayijaig wasugkamchatia, pegku pempejata tiuwa nunak ubajuijai anentai egketdaiya pegkegchau takanitnum jegatunitia taku tiuwai.

## Yamajam chicham aidau.

Pempemat. Tikish chichamnumak pempeag jiígká nuna taku tawai. Yau mina yatsujun pegku pempeagme.

Itajak. Muún chichak itajak tawa nunak jegá aents bitat shiíg atsa nuna taku tawai. Mina dukúg nigki itajak pujawai.

Tsuumain. (Pegkegchau, katsek). Iína umayijaig wasugkamchatia taku tawai. Ubajuijai wasugkamauk shiíg tsumainai.

wegantu aidaun muun tiuwai tuwameejaipajum tiuwa nunak.

Nunú dekau asa iína umayijaig wasugkamchatia, nuigtush iína iká umayijaish wasumkamchatia aátus iína muúnji tiu asamtai, ayatak nuwa iína patayí aina auk ajantsa ditía nuniaku chichagtaiyá pegkeg shiíg anentaimkau tsakagtí tusa, nunu tachamak nuwa tsakak pegkegchau anentaiyai tsakajai tusa tuú wajakui iína muúnjig.

## Achu ajakmamu

<!-- image -->

Iina muúnji wajuk achu ajakmauwaita nunu pachisa dekámi, dekatkauk muún chichawai nina nuwejai nunik nugka jiínki wekaetus diyaáwai nunik etegkeawai nugka kuchakchagmatun.

Nugka mamikia ukuak dukug ajanum weé nijamchin shiíg kuashat umiawai, nunitai apág ikam weé niíshkam kuntin aidaun wakemak jegá tawai, nunik kintamak nuwen chichajak jaásta ipaámatjai tusa jiínki wekaegas niína patayin jegá jegajua ipaá ukuak niína kumpajin sain, awen aátus ipaá shiíg aneas jegá wakitki nuwen ujakui.

Nuweshkam shiíg aneas kintamak nijamchin namuk ukuak, nina aishií waji

kuntinnak mae nunu pegkaámu aun juki shiíg akaág painak inajuk ukukiuwai ayamak wegak, nunik tsawak muún kachu juki umpuawai taátajum tusa etsejak, nunitai muúnchakam shiíg kashikmas tseken kauna chichak saiju minajai tutai ayu saiju wayata tusa jegá pekas dekas dukug nijamanch namukmaun shikik ajamas atak awena ajamasmatai shiíg kashikmas jintukií beékan beékmak.

Aents kuashat ipaámu asa beéknak waámak takasag pempenak, umutain uwajag jacha jukí numi ipanjamu ayaun ajak shiíg tsaika ukukiuwai.

Dutiká takatan ashimak jegá jegatsuk entsanum mainiag muún ipamauwa nuna jeén jegamtai dukúg uminas pujau asa kuntin paikam eketun wegkuk ajamasui ashi niína ipakjin, nunik yujumkan yuwa pempenak nagkamauwai nijamanch umutan, kuashat aents ipamu aidau asa nijamchin umak wakemain wajainau.

Nampetan dakumuaske nií iwaájus dushikmainun augmatuaske nuniai nií pigkui jukí nampetan dakumak eketuaske asauwai, nunik nií wakeki nampeak wajauwaske aátus asauwai takat ipaámatuamunum.

Nunik takatan jamag dakasui kuashat tsawan shiíg tsajutkati tusa, nunik dakas etsa tajima aántai aja takasmaunum jeganta jií  jijutí  ekemak akaá wajas diísui shijash esakat tusa nunik shiíg esamtai ukukiuwai.

Tsawak nií ajak ajatasa wakekamu aidaun utuak ukuak achu nugke asamtai tugkitak achu jigkayin ajak nuniashkush makimakichik najak apákui ajanum. Nunik kashinianui aja ejapenish dukúg nií disá achunak jamai patasui. Dutikam dukap tsawan atsuk achu ajakmauwa nunu jagkuiyak jiíntai, ipántan nagkamui dupa achun nagkaetsain dutikam achu shiíg wakegas tsapawai.

Jimaja nuna takas shiíg ipántug idaiwai dutikam shiíg tsakuskutun tsapawai achu ajanum ajakmauwa nunu. Numik muún waigmatai apág nina nuwejai iju achig yuwauwai, nuniak shiíg dukujá ukuawai bukin ikiati tusa. Makichik nantu wetsuk bukintí ashií ninaá patayijai yuwauwai.

Nunak achu aishmagkú disá achíg yuwak achu nuwanak ajakchauwai muún wajas nejekmatai jigkayín yuwatatus, Nunú achu nejekmataig pishak kayak senchi kautui nunitai muún maá yuwauwai.

Achu nejeakug shiíg kuashat nejekui kampatum nantág nuniashkush ipasumat nantág nunik shiíg shuwikmatai muún sai ipaá numi esagman tsupik atumatí yakí wajukí tsupík ajuamtai dukúg niína patayin akanak ajamsauwai.

Jegá itaá shiíg jegkektí tusa batsaáwai dutiká pegkeg waigmatai nijaká jeké etseék chimpía apujui jií yantamchijin dukikam dukap atsuk waámak achu etseékmauwa nunú minaáwai nunikmatai dukúg niina aishig nuigtu niina uchijin ajampeawai dutikak, tawai achu jigkayí kuitamká batsastajum ajanum ajáktin tusa uchijin jintintui.

Achuk ajanui shiíg wakesa wagki tusa diyam kuashat atsumnawai ijuji yutaiyi nuigtu bukin ikiamtai ashií yunawai, jigkayish etseka yutaiyi nuniaku dukeuchijsh etseská wakam wegaka yutaiyi nuniaku duké muún waigmataig etsentseg washiman najanin ainawai, nuniak duké kagaka nunak shiíg etsentseg etsanum anawai dutika jegá kuitamak ukus pujai weék shimutai akaá yuwatatus, dekas diyamak achuk makichik ajak shiíg atsumtaiyai nunin asamtai senchi ajamainai iína nugken ií batsatkamunum shiíg yuwa pujustasa nuniaku sujutash sujupaktasa.

## Ijagmatuamu

- { Achu ajatasa ijagmatuamuk atsawai.

## Muún unuimatan ujapakmau aidau.

- { Muún chichák achuk nugka bukunmag ajashtaiya, dutikamak bukumeag kagakaa jinuwa tiuwai.
- { Muún chichak achu achijá yuwakuik shiíg dukuja ukutiá, bukin shiig ikíati tusa.
- { Achu nejekmataish shiíg shuwigmatai tsupitía, dutikashmak minatsa.
- { Achu nantsajai takuik senchi dupa dupachuk takagtaiya tiuwai.

## Yamajam chicham aidau.

Jamág. Nunak achu jigkayín ajanum jamai patasmaun tawai, Mina dukúg ajakan ajak jamág patase.

Tsakuskut. Achu ajanum ajakbau tsapak pegkejan apuputunwajaja wakemain waigka nuna taku tawai. Mina ajajui achu ajakbau tsakujan tsapake.

Bukin. (Dukuch) Bukin tawa nunak achu ajakbaun tsampu ikia ukukmau najanea nuna tawai. Mina apág bukintín ashií itaáme.

Nántag. Ashí yujag ikam aya nunu nejeka nemaá nuna taku tawai. Achu kampatum nantág nejeké.

Jegkekmatai. (Jegkét) ashi yujag nejeak shuwija nuna taku tawai. Mina yatsúg achun tsupikme senchi jegkekmatai.

Jeké. Yumi ekenkam yama sukuta nuna taku tawai jeké. Mina dukúg jekén inimpagme achu etseéktatus.

## Jempé pujutii augmatbau

<!-- image -->

Jempek makichik pishak shiíg yainchi pujuwai ikam, senchi nanamnai nuniak ashi tikish pishak aidaunak nagkenai. Aiksaik dekámi wajinak yuwaita ikam wekaegas yuwai áagku piípichin imá nagkaemas wainnawai ikam yagkug ayaá nuna bukunak wekaegau. Wampa yagkujutaig shiíg senchi kautnai nunitai iína muúnji uúmi tukuwai.

Tuja dekámi jempe nimeé pachisa. Ujeg shiíg pegkegchi chuwin wajakin, nujig tsejegkush tsakaskatu wajaknai inaánis ekemchauwai imá kuashat nanaák wekaenai nuniak pimpiak numi tsejegchinum ekemas ayamnai.

Jempek pasugmauwai winchú duke nemaá aáma nuna wapken shiíg pegkegchin tujutjutu, nuwi

egkemaá petsawai jimag nujig shiíg yaichin uchuchiji wajaknun, nunig asa yumi senchi yututaish jempek shiíg chupiatsui pasugken egkemaá egketui.

Jempek kakajus uúmish tukumaitsui shiíg yaijush asamtai tukutakamash uwetin ainawai tuja aták dekapsatakamá tukuú ainawai, dutiká jegá itá tsentsakchin basejus jinum jiyá shijuch inajus yuú ainawai. Tuja uúm atsakuig ipak jempek tukutía shasshaáp tsupika auk uje atinmak shiíg wamak iyaáwai pishak yaijush asa nunitai tupikatki achik juú ainawai. Tuja senchi nanak wekamá aágku jeé amaunum achimkag antsan juwawai nunik jaáwai.

Tuja dekaámi jempe nujinji pachisa muún ikam uchijí ayas wekaekamá wainkag uchiju atak wasugkamkú tupikámunum depeteam aig takumek juju nujin yaigchia nunu kujagtá tusa akujauwai, dutikam uchi tsakaák shiíg senchi tupikawai.

Tuja, muún tiuwai ikam wekaejin jempe ¡tseu! tusa nagkaeta nunak ujapawai utugchat ajutjamui tusa, nuniashkush dukúg ajanum wekaegai jempe tseu nagkaegam dukúg senchi anentaimui wagkag tujutua nawantug jajuttsuash tusa anentaimak waittsauwai nuniashkush uchignakesh dapi esaimtai tujuttsuash tusa kuashat anentaimak waittsauwai. Antsaág muún ikam atushat wekaegaigkesh jempe pachiashbau ¡tseu! nagkaekimak wagkag tujutua tusa wajas anentaimsauwai, nunikmá yupichu kuntín minau ikugtinun uják tiuwai.

Jempe, pishak yaigchitak aátus iína muúnjin atushat wekaegunash chichaman ujakui dekaskea nuna ujakui antság augmatmau awai initaik muún waituú batsatunash jempe jií susauwai jutií muúnjin.

## Ijagmatuamu

- { Iína muúnji jempe augmattsattak ijagmaámuk atsawai.

Muún unuimatan ujapakmau aidau.

- { Jempe ¡tseu! tawa nunak utugchat atai ujájap tiuwai.
- { Muún chichak jempek yachachutik uúmik tukumaitsa tiuwai.
- { Iína muúnji tiuwai jempe tukuik tsentsak basegsa wegasá yutaiyá tiuwai.

## Yamajam chicham aidau.

Chuwin. Jempe uje pinuichia nuna taku tawai. Mina apág jempe tukume tuja nanápe shiíg chuwinai.

Waápken. (waápak) Jempe pasugmak duka wapken pasugma nuna taku tawai. Wií dekajai jempe pasugken duka waápken aun.

Shashaáp. Tawa duka ikam ayawai nagkushpia aánnai tujash shiíg empekai. Mina yatsúg shashaáp tsupikmí tusa ipatuame.

Tseu. Tusa tawa nunak jempe shinuká nagkaemak tawai. Wií ikam wekaegai jempe ¡tseu! atsuetuame.

## Ipamát augmatbau

<!-- image -->

Yamai dekaámi ipamat pachisa augmatbau.Iina nugkeg ikamai, ayawai kuashat numi, yumi, dase, yujagkim, namak, kuntin, wisut, yujag yutai, nuigtu yuchatai aidaush imaánisan, nunisag yumish senchi yutinai tsawanji jeganmataig,

esatjutnash imanisag esatjinai etsa senchi etsantaig, aatus tsawan chichagka umikmau asamtai.

Tuja, ipamát tusa taji nunak, iina muunjig wajiu ajakú aidauk ipamát eme wajawai yumi yutugtatui tuú wajakaajui niína uchijin ujak. Nunashkam tiuwai senchi ipamui ujumchí wajatsui jainawastai, nuniashkush magkagtuinawastai tusa aátus chichakui iiana muúnji wajiu ajaku aina duka, tusa taku uchijin titu jegá batsamsatajum tusa aátus chichaju aajaku ainawai.

Tuja nunisag, yumi chií yutai pachiashbau ipamat shiíg senchi pajat patuwamanuniai tikish yantamnumshakam pajat patuwama nunikmataig muún chichak pai pai, mai mai, iíkdaikaje tusa tuú wajakú ainawai shiwag aidau maaninak jimaipituk maaniawagtin asamtai. Tuja nunitsuk tikish yantamnum senchi ipamát patak tikish yantamnum patishmataig muúntak dekaá wajukui nuniak aikchae, aikchae, kakajus jeteamujinak depetkishtatui tuú wajakaaju ainawai.

Ipamát senchi páta nunak chichaman ujapak tawai tusa muun tujamiuwai, nuwigtuushkam utugchatnum pataa pujau akushkam adeag pujustiinme tusa taku tiuwai. Nuna aatus iína muúnjig ashí dekauwai ipamát tsumunum atushat imattaish utugchat tsumunmap awa, nuniashkush maániamuapawa, tusa aátus atushat pujayaitak shiíg dekaá chichaká ekemsauwai, nunak muún wajiu besetan emau aina nunu dekaa pujusui, tuja nuninchauk wujuk dekaag ekemsati utugchat aunash nuniak wainak tsawantan inagkee wajakaaju ainawai.

Tuja ipamat imattaig jutií muúnji wajiuk yachijai mai imanuk ashishmas chichamnak chichasaju ainawai, adeag batsatuidau asag.

Yamai pujut diyaámak besetak kakajus emamaitsui iíma waimaku aina auk besetnak emaminai senchi yapau wegantun uwag waimaku

## Ijagmatuamu

- { Ipamát imatkui ijagmatuamuk atsawai.

## Muún unuimatan ujapakmau aidau.

- { Ipamát déwa takug pujuu, tawa nunitaig yumi yutugtatui tiuwai.
- { Ipamát pujuu taku yumi sajaa nagkaemataig, jaamu atatui nuniashkush maaniamu atatui tiuwai.
- { Yumi chií waják ipamát pujuu taku paját pata nunitaig, shiwaag senchi maaniawagtatui tiuwai.

## Yamajam chicham aidau.

Iikdaiyat Yapagtuniamu. Muun yachijai iikdaiyak jiyaniikme.

Beset. Jakamu. Aents jakamtai besetai tutiame.

<!-- image -->

asag, nunisag kakajus ipamat imattaish dekainatsui muunta pujutii aina nuna jikatus dekaachaju asag.

## Pagki wajaau augmatbau

Yamai deaámi pagki wajau pachisa: Jutii batsatkamuk ikam shiíg muun tepakui nunisag muja aidaushkam tsakakú aidau tentempamunum pujaji, nunú iman aina imaunum pachiashba ii muunji pagkas niimkamá pegkejush wajakin nayaimpinmayajuwaki, waintu ishamain awa nuna ijus, nuniashkush amain muja wajakmaunum minaama nujamaá atatma wainkaag, pagkiwajae tiuwai, nuniakui diyam shiíg pegkeg chamig, kapantu, samekmau, wigka, kaim aidua yakiya juakí, pagki esagma anmamtinun wainák.

Muuntak pagki paantak majanu ijus wajaá nuniashkush Entsa kunajimkamu aina nuninnum wajaa ataig, pagki

iyagkú amainai tusa nuwe uchiji aina nuuna akatek titu batsamsatajum tusa ebetuu wajakuu ainawai.

Nuigtushkam muún tiuwai, uchitá pagki wajaámtaish,diisia pagki wajaa nunu yajau pegkegchiajá, tusajish uweg dakuetkajish inakmashtaiya atak umimtsuk pujushtaiya nuniaku jaáku uwegnumá kukaja ajapnatia tusa kuashat iína muúnji jintinjama ukugmakiu ainawai.

## Ijagmatuamu

- { Pagki wajaamta ijagmatuamuk atsawai.

## Muún unuimatan ujapakmau aidau.

- { Pagki wajaamtaig, nijá pagki waja nunú tusajis inakmashtaiya, nunú inakmasaik jaaku uwegnumaa kukatia.
- { Muun ikam wekamá pagki wajaa aun wainkaág yajá tsegkek weuwai, nuna mamiktusan wekaman pagki yuan asaig tau asa.

## Yamajam chicham aidau.

Yajupeamu. Ayatusa nagkaemau. Dekas dutikati tibauk aig ayauttsa takaamua nunú.

Nunú aataus iina muunji tibau aig yabai uchi aidauti iina pujutii kajimatki wegainaji, nuniaku muun yachametan ujapak ukugmakiu aina duka imaatiksa ematakamá yajupenaji nuniaku, pagki wajaa au wainkujish puyatjutkesh puyatjutsuk yajau inakmainasji shiig pujut pataetusa unuimatja minishbaunum.

## Basuu ijuamu

<!-- image -->

Dekaámi iína muúnji wajuk basu ijujuita nunu pachisa.

Iína muúnjig wainak tsawantaik basunak juúkchauwai, dekatkauk basu juúktatkug Entsa tsejeg aina nuna wekaetus disaá tsajug, mamayak, chuwiu kantash aina nunú kuashat aitai wakitki jegaá nii patayi basuugtin aidaun ipaa aajaku ainawai ememen nijakma yuwata tau asa. tuja, muun basuu juwaak ashinainakug suwemtuk jiinkiag ajajin jegantag chagkin apunum ayatak duke aina nunak majug aimi ipísai Entsa mamikia nijami tusa tibaunum itaa wajaku ainawai.

Nuna itaa apujak, numi kampugputu jimagtuka achimainun tsupik itaawag, nugka kutín mamikia, waa uweg amamtan tai umika,

basuu juukmau chagkiinum aimnak awa nuna ujumak ashija waanum chimpia, numi tsupikmau juki ijutan nagkama ijuinak batsamas chichagdaiyinak. Áyamkugmesh basú ijuakjum wajajum nunú numi enektuajum wajasaipajum, basuu senchiji emegkaatkaijum tusa ujanii wajakaaju ainawai, tuja nunisag, basuu ijugtakamá taket numin intamtikashkam, namak jínakui achiktakama igkuuniaktatji tusa shiig deka wajakaju ainawai.

## Ijagmatuamu

- { Basuu ijuaku ijagmatuamuk atsawai.

## Muún unuimatan ujapakmau aidau.

- { Muun chichak, basuu ijuaku wajakuik numi enektua wajashtaiya nunú enektua wajamak basuu senchijin megkaga tiuwai.
- { Basuu ijuaku wajasá numi igkumtikag duka namak jinakui achiktakamá igkuunitkatin asá nunitia tiuwai.

## Yamajam chicham aidau.

Igkuunitbau. Jimag aents makichik wajiin igkunjuk achia nunú.

Tuja ashí basuu ijug umikajag uwejin awaintua shiig kutsaja yajumak, waa basuu ijugbau weneuchijinash jaujauptú jukiag chagkinnum tentechin nanek chimpii wajakaju ainawai Entsa nijaku achiktinun. Yamai kuashat tsawan jukí wegamunum uchi aidauk dekainatsui namak basuwai nijaa yuwamu aina nunak, nunin asa dekainatsui wajuk ijutaig awa basuush namak shiig ijina yuwata takujish aantsag dekainatsui tuki dutikmainchauwaita namak basuujai nijaattakuish nunak.

## Muun kuntin tagkumaamu

<!-- image -->

Yamai dekaami jutii muunjish wají kuntinnak, ikamia aidaunash tagkumaawami nunú pachisa.

Initaik muun ajaku aina duka nii patayi aidaujaig ikám kanajá nagkimnak batsamaa wajakaju ainawai, imaanik yujaka batsatuinachu asag.

Tuja, kuntin, nuwigtuu chigki aidaunashkam satkauchik kaunu asamtai atushtakesh jintsuk nuwig batsamas neje aidaunak kayaumak shiig yuwa batsamaa wajakaju ainawai.

Imaaní batsatu asa, muun egamak jinki wekaekama kuntin yupichu uchijii yamá

akinkau aidaun saas wekaegaun wainkaág aintug emak makichik nuniashkush jimag achika jujuuta awajuu wajakaju ainawai, nunisag pishakush ataishkam pasugken magkakaa chimpijun wainkag juu wajakaaju ainawai tagkumaa tsakapajagta tau asa.

Muun kuntinun tagkumau aina nunak ima senchi tagkumauwai: washin, bachigkin, pinchin, wajiaman, kujin kashain, kayukan, yugkipkin, yuwichun, pabaun, chayuu aina nuna, nuwigtuu tikish kuntin yutai aina nunashkam tagkumaitak imatikas tagkumaa wajakchauwai imaanis unuimachu asamtai.

Tuja, muun kuntinun unuinakta takug, jegaa itaa chagkinai atektuk apujus mamán dautus nii nanchikin kesajus aeptuu wajaku ainawai, nuna yuwa aneejatak unuimakti jegaa pujutan tau asa. Nuwigtushkam uwaktanash uwakee wajakchau ainawai tagku uwakamak sapigmak yupiag tuke megkaegak megkaeyin asamtai.

Jutii Muunjig kuntin aidaunak ashí tagkumaa dekapsauwai nuniak tiuwai, washi, machig, wajiam aina juka kajittsa idaichatia, nuwauch kanag tepaunak ajankas inuwa nuwigtuush wainak tsuwapa, untsu yugkits, kayuk aina juka yaijata ajak ajakmamu aina nuna nuwigtuushkam, atushat jiinki wegakug wakitki minak yachiina miniiya nuniakui yachi Mantua yutaiya tusa.

Iina muunjig ashii kuntin yutai ikamia aina nunak tagkumaa dekapsauwai nuniayaitak unuinaktakamá tujinkauwai; kugkuiman, shushuin, nuwigtuu tayu aina nuna, nunú kuntin aina duka uchijí jujukí tagkumaa tsakapamash machik muumpainak shimuu wajakú aidau asamtai, nuwigtuushkam nanchik kesagsa ayugmash kakajus unuimachu aidau asamtai nunú wegantunak tagkumaachaju ainawai.

Yamai tikish pujut achika wegamunum, nuwigtuushkam kuashat aents aidauti yujaká

wegamunum kuntin ikamia aidauk amuka emaku kakajus tagkumainchau awasaji, tuja nii yupichu wainuk tikishtajush

## Ijagmatuamu

- { Tagkú tagkumaattakug muuntak shiig ijagmatuachui.

## Muún unuimatan ujapakmau aidau.

- { Muun chichak, kuntin uwegtin tagkumaa pujakuik kajintsa kajiishtaiya, utujatua inuujata tuidau asa.
- { Kuntin wamak unuinakta takuik nanchik kesagsá ayugtaiya, dutikam wamak kuntinuk unuima.
- { Kuntin yamá tagkumajik tutit awagchatia, imatikakmaa wamak uyupiaja awematia.

## Yamajam chicham aidau.

Chigki. Ashii kuntin nanamtin aina nunú.

Kayaumak. (Kayaumkamu). Ashí atsumamu ajutkagta nunú. Ii atsumamu utuamkamu.

Kajittsa. (Kajitamu) Agkan idaitamu. Nii wakegamu nunikti tusa agkan idaitamu.

<!-- image -->

tagkumkush tagkumainawai, tuja dutika tagkumaawajash kuwishkin atsumainak apachin ejeetuawag suinawai.

## Wampash najanbau

<!-- image -->

Dekaámi iína muúnjish wajuk nuigtu wagka najanauwaita wampachnash nunu: Iína muúnjig wampachnak najanauwai ikam wekaegak, patayinakesh ijajak wegak egkea jukitnujin najanauwai. Wampachnak ina munjig najanauwai jimag nimtinun yamakaijai egketkamun yamakaijai egketkashbaun

Iìna munjik wampachin najanatag takug jukiuwai batae duke takau pampaekatatus punua aniaun wainak kupik jukiuwai, dutika jega ita etsentseg jiija ijumag duwi achiawai duken dutika achii jija umik achimu jija nuna yajuak etsanum anaka ujuju wajakui. Etsanum anakbau jujukmatai yajuak ijumag entsanum, yumigmatnumkesh

ejega nijawajakui dutika nijaka ataktu etsanum anakam jujuka jaujauntu wegawai nuna mun tuwame kubai. Nuna ashi umik nuwigtu jujukun yajuaka nunaktu etsentseg pegkejan esagman etegkeg ijumawajakui, dutika makichik tsawantan sumamas nagkama wajakui kumbain yajutan. Nuna kubain yajug yajagken najana nunui yamakaiyai egketkamu najanatnunak esajam yajugbaun juki yamakai duken juki egketuwajakui yajag yajugbaun, untsu yamakaiyai egketkashbau atinnak kubai yajuja yajag najanamunak egketu wajakchauwai. Yajagken yajug ema duik yajagken daputnum wegaka nagkama awantua emawajakui wampach najanbaunak. Iina munjik wampachin najanak pujakug suki tejetaig achimakag beeshmagchauwai ayatak tsentsakchin juki beshma wajakui, nunu nuniasjinig wampach kaenjaun najanawaig tusa, antsag nuwajaish tsaniwajakchauwai nuwen iyashinakesh achikchauwai wampa nuna achikmak kubai yajugbau awantua emamua nunu bukatug etsentseagbauwa nunu nemag pegchau wega tiuwai, nuigtushkam awantua najana emamunashkam ashi tsawantai kashik nagkama tukek takatakakuik kimpashtaya tiuwai seki antigkam dukap tsawan atsa tusa ayatak taka wajakui kashikmas nuigtu agkuantai taka wajakui dutika ashimak wenin eti anagkenashkam dekapmama disa najatua ashimak wampachin dijaja kayan chimpitua nena wajakui

shig pegke esasantu nuigtu jaujauntu ati tusa dutik najanauwai wampachnak ina muunji. Iina munjig wampachin awantua najankug awantu

## Ijagmatuamu

- { Nuwajai tsanishtaiya.

## Muún unuimatan ujapakmau aidau.

- { Iína muúnji chichak tiuwai, uchita wampash najanku pujajin sukiush tejeakuig achimakaik beshmashtaya, nunu umitsuk achimaka beshmagmak wampash kaenag wega tau asa beshmakui tsentsakesh etsentsa juki bekmatia tiuwai.
- { Wampash najanku pujakuik nuwa iyashig achichtaya tiuwai, nuwa iyashi achikmak kumbai yajuja awantua emamua nunu sasameak wega tau asa.
- { Uchita wampash najanku pujakuik sejajaik takashtaya, seki antigkam wampash katsutsa tusa.

## Yamajam chicham aidau.

Pataa. Jutii weantu aidau ina dichi, apachi, dukuchi, antsuji ina nukujin iina apajin patayi aidau.

Yamakai. Makichik ajakai nuna duke juka itipak, wampash, buchak egketka jakimtiktai.

Kubai. Batae kati achii ujujamu.

Yajag. Kubai yajuja esajam najanamu.

Dapuut. Chigki ukunchi juki apigtai najanamu.

Chigki. Ashi pishak nanamtin apu aina nunu.

Yajuamu. Kubai pempeaja yajag najanbau.

wajakui dapuutai, tujah yabai pujuta juwik daputai taka wajagbauwa duka atsawai nuniaku awannawai aujai.

## Aja Ajaabau

<!-- image -->

Yamai dekawagmi iina muunjish wajuk ajanash ajama wajakuita nunu pachisa.

Iina muunjig yauchkek aja ajamtatkug dekatkauk chichawajakui nina nuwejai kashi kanamunum, nunik nuwejai chichaman umiku asa nuwe sutu umiak pujai ipakan ipaatjai tusa nina patayi aidaun ipa wajakui, dutika nishkam ipakan ipaak tsawantan mamiktua wajitin takastatua nuna ukujakui. Nunik ukuak nishkam yumainchin egakui. Tujash ipak aidaunak ipakush yumainnash egaktatjai nunu yuwakum yainkattagme tuuk wajakchauwa ayatak sutu umakjum yainkatajum tuwajakui, dutika tsawan mamikiamu tsawautai nishkam nuwe uminai

bachitan, jachan etsa etsakes dakamai ipak kaunkamtai nuwen sutu ajamasta tusa ipak nijamchin umiagtai muun ipamauwa nunu tiuwai 'namputchauwame besejamjau atsuak umimkai tusan tajai' tiuwai. Besejamjau ataig bake amek minipa namputchauwame umimkaim juwagta ajum sutu taam ijunkata tusa ukuwajakui, tusa ashi deka dekas uwajagmatai ipakan yajuak wewajakui. Nigka nunak muunta ikam wekaegak tuwi ajash ajamainush tikijumamtinush pakash mama shig tsapamainush awa nunak mamikiau asa nuwi wewajakui, nunik nuwi jeganta kusui kusui tusa ajajan ipantug nuwen sutu ajamasta tima ajamasmatai uwajag duwi beek beekmitnunum batsamtukag beekmi wenai tikish aidau numin ajajag tsaika tajaja tugkitkanum pataja mininaush awajakui. Dutika takasag atushat kuwaegak wegak ajagtina nunu kaya apuputun emementu wajaknun nagkima diwajakui

<!-- image -->

dukapeash kuwaegag tusa, dutika diyam aja beekmi wemun tugkitken iyautaig ayatak takasa emawajakui aan dukap takasa, dutika didisa wekama kaya nagkimam aja ejapen iyautaig atsa jegat ujuikashi bake tusa ipake aidaun juwig ati tuwajakui tusa tutai ipak aidaushkam waa ame tatsupa tusag antuju

## Ijagmatuamu

- { Aja ajamku ijagmamuk atsawai.

Muún unuimatan ujapakmau aidau.

- { Iína muúnjig besejaamjaik aja takakuik wechatia umimkaig tusa tiuwai.
- { Nagkamsa takastatkui jintakesh jintamkuik tuke kusui tusa takatia dapi tepaunash shiig wainkatjai tusa tuajame.

## Yamajam chicham aidau.

Sutu. Nijamach yajaamu.

Ipaamamu. Aents takasmi tusa ipaamamu.

Ajajan. Ikaakan wajasa diyamu. Tupaaja wajamu.

wajaku ainawai muun ipamauwa nuna, nunikag waketu wajakajui nunik jega kaunawag muun jeenna nunu atumesh masjum kaunataju yujumak yuwa iish sutu uwagmi tuu wajakui. Iina munjig ajan ajamkug ima nigkig takaschauwai tuke ipama taka wajakui, antsan ajan ajamig apeek wajakchauwai juti muunjig.

## Shushui akunaa maut

<!-- image -->

Yamai dekaami iina muunjish yawaá awekakush nuniashkush jintii pataetuk waajin ejeyish wajuk shushuinash akunaash maukita nunú pachisa.

Iina muunjig yaunchkek shushuinak ejeegá wajaku ainawai jintin pataetuk, nuniashkush yawan awekatus, Tuja, jintin pataetuk emakug tutupit ejegaa wajakui waajin tepaun untsu, yawaan awekaas ejekug tukupmaa tepaun inanki yawa aintug waajin akunaa jau, jau wajatai wajasa antujuk akunae tusa jegantun ejegá wajaku ainawai.

Iina muunji shushuí jintin pataetuk waajin ejentag, nuniashkush yawaá awekaas akunaamtai ejeentag dekatkauk jegantun dapi tepau esati tusa shiig ajaajan waá ipaantug dekas pujawash tusa dekaatatus wakegakug tikishmatug pujus, waan suut umpua diis, shushuí akuchuji sujukasua jinkimtaig shushui tepawai tusa numi tsejegkan tsupijuk tsutsukua diyam sakau, sakau tutaig, egketui tusa waajin akigtug idayak numi katsujam emementu sutagmamtinun tsupik juki shiig etsaka titiititu awajustautan nagkamauwai egketun amaigkatatus.

Muun Shushui taumi wegaun awaigkatasag, nii wakegamu taukag emaa wajakchauwai, Shushui waajin emegkaakaig tusa daekan esaasantun tujugtinchaun wewe wajaknun tsupik juki waan tsutsukua, nuna pataetus taga tagakua ejeyi maa jujumá wajakui, jeen ejega nii patayi aidaun untsuka ikaunma ijuntus yuwatatus.

Tuja, Shushui egketbaujin ejesattak emakug numin tsupik umisa kuitamas wain juki chanuag ebetua uwejin awaintuk ujuknum achiká shig ebetua jiikí yakí achika nenaa numin sutajan tsupik takaku asa buuknum kakit awati maa entsa pegkegnum juki ejega, dukan juuka shig tsuwamag ampujinak bajeja yugkuna, akagkenashkam ayatus jujuki nunu wegaktinnashkam shig jinin chuugman diisa tsupik juki baseja wegajá inajuk wakejus takasa yuu wajakui.

Iina muunjik kuntin akunamun maakug shig kuitamas maa wajakaju ainawai, namputchauwame kuntinu nején najam awattakaman tsuwapakaig nuniachkunush numpamkaig tau asag, nuwigtushkam tutitjan kuntinun máa wekaesan túke shimpankun shimpankaig tau asa.

Muun wajuk kuntin akunaajish maa yutaiyaita nuna ashí imatikas jintinjama ukugtamkiu aig, jutii yamá uchi aidautik dekaa minishbaunum Shushui maa yutash túkiita dukesh dekainasji, nuniu asa yawa

## Ijagmatuamu

- { Shushui tai matasa ijagmattaig atsawai.

Muún unuimatan ujapakmau aidau.

- { Iína muúnji chichak tiuwai, shushui tagaku pujakuik waik nugkanmak ajiaik ijuikish awagchatia aikamak shushui tutupit akaega tiuwai.

## Yamajam chicham aidau.

Wai: Numi tsupika taitin najanamu.

Tukupmau: Shushui dukanak yajuak tsajaunum pasugmaktepa nunu tutaya tukupmau taji duka.

Kuntin: Kayuk, kashai, shushui, paki, paba, yugkipak, japa aina nuna tawai iumag adaiyak.

Tsuwamat: Shig dijaja ejape umiamu, jegaashkam japimka uminka pegkeg emamua nuwai.

akunaamtaish wainka tunatuu tauja waittsa maa itaa ii wakegamu takasa inagka yuwa nagkaaná pujau asá shimpanainaji nuniaku kakajus kuntinush igkuumainchau waigká batsatag juka juninaji.

## Week wegkamu

<!-- image -->

Iina muunjish wajuk weeknash wegka wajakuita nunu dekawagmi. Iina muunjig weeknak wegka wajakui nantu marzo, abril nuigtu noviembretin, weekan juuktatkug nantu mamikiamua nuwi ditia tuame tuwi weekash tujuajash pujawa

nuna nunikma waintaya dukan tsupig waajinak yutu yutu emaku tuajame nunika wainka uminkaegapi tusa wajupa ika tsupijash ipanmamjae nui ekemsa ipanja ukutia tuajame. Dutika ukukishkam tsawakug wejig wegkachui nuishkam anaeaku puju wajakui nuniai ipamat pujuu pujuu waja wajakua kintamtai jeganta diikma muunji nanapjuku yugkiji tutayama nunu jinki wekaegu waintaya tuajame nunik nuna wainak achitsuk ukuak waketki jega uminkauwai achu duke kagajun juuka ujujuk uyuwak ukuwajakui, untsu nuna jeganta diyam muunji nanapjuku jiinki wekaegu atsutaig ekeapi tusa uku wajakui nuniashkush yugkiji atsaig chawaji tutayama nunu wekaegun wainkashkam umiintuk wajakchauwai wapa chawaji jinki wekaga duka ayatak chawajig jinjatin asa aniya tau asa. Untsu uminkaun jinjatnun wainak ukukig uminas kanag tsawamunu duka uyuwakbaun juki nii ipantug ukukbaunum jeganta dakawajakui dutika dakai tsawa aniai jiincham pampautai dekapeak imadiawai tusa dakai jiinak sejet sejet wajatai jasta tusa takunti tusa diyam uu wajai takuna antak duka uyuwagbaun akaa yunutuk wegka wajakui, dutika wegkattakush jegantun pujusash chichawajakchauwai antsag tutugtushtaiya tuajame nunu tutugtukmak waketug jiintsa tuajama nuniau asa bitat pujujus wegka wajakui. Untsu weekan

5

jegantaagkesh dischamunum nina agajin pujau jinunak dekauwai tsawamunui jiincham pampautai wagka jishmas imatua auk week jintai ibatame tusa jeganta dikma jiinunwegka wajakui, weekan wegka jukig jega itaa shig etegkeg tseten utsantuk ichinkanum chimpia ween egketua nuwik shig inajuk nanapen utsantu ekenas yuwajakui. Iina muunji weekan yuwakug yawa uchijig weekak ayugchatia tuajame, yawa uchiji week ayujamak witiji chuwiju wega tau asa yawa uchijinak ayuju wajakchauwai antsa week agajin pujaun wainkush kuitama wajakui tsawanjijegamta jiintai wegka yuu asa kuwitama wajakui.

## Ijagmatuamu

- { Week juwamunum ijagmatbauk atsawai.

## Muún unuimatan ujapakmau aidau.

- { Iína muúnji chichak tiuwai, week akatasa jeganta pujakui tutujun tuchati nuigtush senchik chichashtaya dutikama waketug jiintsa tuajame.
- { Jiincham tsawamunum senchi pampa duka week tikiju pujau jiintai ibata tuajame.
- { Week juka yuamunmak yawa uchijig ayugchatia yawa witiji chuwiju wega tuajame.

## Yamajam chicham aidau.

Tujuaju: Kuashat batsamak uminkau jinjatatus.

Yutumaku: Dukan tsupig waajin epenja nunu tutaya.

Nuwit: Ichinkanum chimpia yumikesh ajuntsuk inagbau.

## Namak tanaamu

<!-- image -->

Unuimagmi iína muúnji wajuk namakan tanaá yuwauwaita nunu pachisa: Namak tanaá yutai aidauk jujú ainawai tsajug, mamayak, shacham, dukum, nayum, kagka, kumpau, au aina nuna iina muúnjig tanaá yuwauwai.

Dekaámi namaknash wajiyaik tanaásh yuwauwaita nunu pachisa, muún namaka kajegka nuwen chichajak, nuwauchi namak ejapémata tusa ikam jiínki egakui ijun nunikmá wainkauwai wajaun tuntuam, uwan aina auna. Dutiká, uminas wekaegau asa tuntuam wajattaman achig

nuniashkush uwan wajataig nuna achijá kuashat ikauwak wáketak eép Ugkuch aina nunu aittaman jukí nuwi egááwai dukan namak iju ugkuch eép aina nunu yugkuná inajuatnun.

Nunashkam ikam wekaetus egaáwai duka pegkeg aina nuna duiyaik juwawai daekan yugkujak jigkatnun.Nunik egaáwai kugkuin dukan, nuniashkush juwawai duka tiíg tawa nuna, dutika eme wajas nina nuwe namaka ejapeak pujamunum tseken taak duwaju, ame yayamu umiktá tusa jusa idaituu wajakui.

Muúntak dukanak kuitamak nijaawai namak yugkunatnun nunisag, ipaksumat duka yapajiak aepes mamayakin batsawai nunik, nuwen inawai nuwauchi iju dausta tusa tama muúnta nuweshkam iju jukí saukasua dawá namak dukanum aepsamunum pachimui dutiká eépun tsujiag batsawai dutika yugkuna daekan jukí jigkaáwai dutika pempenak yugkunaámu ejapega awí kaet akachua chagkinum eegkeawai.

Nuniashkush duka tiíg tawa nuna jukí shijush nijaká nunash yapajiak batsawai tagkae pegkegnum dutiká namak shaáshman batsawai tiíg ainkamunum dutika juwai iju achigmaun, muúnta nuwe uwan achigmaun juki shiíg saukasua dawa namak shaácham aepsamunum ugkucha jukí tsujiag shiíg pachimag kaaét yugkuna tikish daekan juki yugkunamun akachua nunash kaet jigkáwai dutiká chagkinum chaát egkea apujui.

Entsa kampugman nijág kuashat namaká maáwai dutikag iína muúnjin dukap namaknak tanaáwai dutiká shiíg yuwa pujusui, dutikak ditá uchijinak waitkas apusauwai, namak tanaá yuwamak shiíg pegkejai aiksan nuwa ejamtinush shiíg aneas yayaás yuwauwai tanaámunak.

Namak tanaámuk shiíg kuitamak puyatjus iína muúnjin inajuk wakejus nuigtush kuitamak dita uchijijai yawauwai yamaik jutik namak

maish tanaik yuwasji nunú shiíg unuimamainai aniaku uchi papíjam aina dushakam jintinmainai inia pujutan unuimaju atinme tusa.

## Ijamatuamu

- { Namak tanaáttaku ijagmatuamuk atsawai.

Muún unuimatan ujapakmau aidau.

- { Muún chichak tiuwai kugkuin dukai namak tanaámu imá pegkeja tiuwai.
- { Nuwa ejamtinuk duka namak tanaá yugkunámunak dukamaitsui tiuwai uchí uchigmak asekan anugmain asamtai.
- { Muún chichak tiuwai duka tiíg tawa nuwi namak tanaámu imá wamkes najuwa tiuwai.
- { Muún chichak namak tanaámu inagkamua nunu imá pegkejai tiuwai.

## Yamajam chicham aidau.

Chaát. Yugkunamun jinum jiyák chaát jiya nuna tawai. Mina dukúg namak tanaá yugkugnum jiínum chaát jiyame.

Káet. Namak tanaámun yugkunamun kaét jigká nuna tawai. Mina dukúg namak tanaá yugkunamun kaét jigkáme.

Saut. Tawa nunak dukúg iju achigmaun namakjai tanaá inagkatatus dawak ishina nuna tawai. Mina dukúg ijun dawak saut saut awagmawai.

Tiíg. Tawa nunak duka yugkuná yutain taku tawai. Mina apág namakan maá duka tiíg tawa nuna juki yugkuname.

Namak tanaá yuwamuk shiíg kugkuawai yamaiyajui imatikas yuwá pujauk atsawai ina nugkenig tujash pujut pegkeja nunu kajimatmaitsui ashí dekau amaina.

## Kachu najanmau

Yamai dekaámi iína muúnji wajuk najanauwaita kachu tawa nuna: Iína muúnjin ikam wekaega nuniak kugku pujuttama wainak juki diyawai kugku apuputuashit tusa, pegkeg apuputu ataig duka juki shiíg ijis daekai jigkas tsukapes itaáwai jega.

Nunik entsanum kugku ejega shiíg dijag, kugku idaichijin pegajaa jiyaáwai, nunik kugku ampujin utsantuk nejeuchijin wegas yuwak, kachu atinnak kuitamas ukuawai yaki wisut tsajap aina nunu shiig iwajatnume tusa.

Kampatum tsawan wegak muún uminui kachu najanatatus agaá kaya suyam pujamunum jeganta pujus kugku juki numpichijia awi take take awatui kugku chigkatatus nunik kuitamas chigká wepekasua pegkegchin tagawai nunik umik wajas umpuas diyawai shijash wakeémainnash shiná tusa, dutika umpuasa diyam shujampa shinutaig atak waketjukí kaya pujaunum jeganta atak take take ijus shiig jaipig atak umpuasa diyam maák shinutai jega ejega yakií ukuawai uchi achikai tusa.

Ashi muúnnauk wajik achijakchamui ajantsa dismauwai nií muún takata ipamaá nijamchin umak ipak aidaun taá uwagtinme tusa umpú wajakui, nuniashkush beset atai nuwish muún umpuwajakui taá waitkatnume tusa.

Ikam wegan kuntinu kajegká mininak muja chapaiyak kachun umpuú wajakui nuwa jega pujau umutain uminas pujai taátatus.

Ikam weé jega taá pujus nijamchin umak shiíg aneas kumpag aidau taá nijamchin uwagtinme tusa shiíg aneas dakunku kachu umpuúwajakui nunitai muúnta tsanitaiji aidau nijamchin umak muúntan ijagsau ainawai.

Yamai pujut yapajinmaunum ií  batsatkamunmag imaátika kachuk takantsui tikishnag

takainawai, nuigtush kachu umpuamush imaátika dekantsui ayatak tutupnuichik umpuamuk dukeush dekanui. Nunin asamtai iína uchiji senchi jintinmainai kachu najanmau nuwintush muún kachú wajuk umpuajuita nunú pachisa jintinmainai.

## Ijagmatuamu

- { Kachu najanku ijagmatuamuk atsawai.

## Muún unuimatan ujapakmau aidau.

- { Iína muúnji chichak tiuwai, uchita kachu najankuik kugku waush najatam juyuiji tsaina nunu apashtaiya tiuwai wagki pakaematai asamtai.
- { Kachu najankuik kugku uchuji juchatia waagki katsuagti tau asa.
- { Uchita kachu upuút dekashkumek atak muún weme takat ipamatkumesh wajuk umpuagtamki nunin asam unuimagta tusa tiuwai.
- { Kachu umpuamuk maki makishki besetnum umpuútash awai, takat ipamatku umpuutash awai, tuja ikam weé minaku umpuútash awai.
- { Uchita muún kachu umputan dekachush aá anin achatia tau asa muúntak shiíg jintintui nina uchijinak dushiktai ai tau asa.
- { Ashi muún aidauk dekau amainai kachu umpuút aina nuna.

## Yamajam chicham aidau.

Juyuiji. Kachu kesam uchuchuji tsaintsau kakaega nunu.

Suyam. Tikish chichamnumak Pujus, taku tawai.Kaya suyam nagki, ukush, bachit aidau etsaktai. Namak saepe suyam nimtima nunu.

Beset. Aents jakamu tsawan tsawa nunu.

Shujam. Kachu umpuam shiíg shinachu sagajun sutamchik shina nunu. kachu umpuam atushat antuetsua nuna taku tawai.

Nunu iína uchiji jintinchakuik pujut iman jutiínu awa nunu megkaemauk wakebesemjai nunin asamtai ashi jutií takatai aina duka uchik jintintua tsakapamainai pujuta yacha atií tusa, nuniaku nuwa aina aunak iína dukujií uyumamainai.

## Namak yuchatia tibau aidau

<!-- image -->

Duik muun aidaush ditá nuwe ejamtinnash nuwigtuu uchijí aidaunash wají namaknak ayujaachajami nunu pachisa dekaami.

Initaik muun duwik batsamsaju aina juka ashí namak aina nunak wakeejus yayaas egaká yuwa batsamsaju ainawai, waagki namakshakam yamai atsa juninchau asamtai waitiakas wekaetus maa yuu wajakaju ainawai.

Muuntak namak wegantu aina nuna kuashat kajegka niina jeen wakaag, nuwen chichajak tiuwai; duwaju, ame diista namaká maajai tusa ukujuu wajakui, dutikam nuwashkam ayuu takug juwatki tsekeskentau wajas shiig aneas namakan yugkunatnun, painkatnun, wegaktinun, achijuatnun, nuwigtuu pegkatin aina nuna shiig akanag umika nuwi ampuji éjaptuk kuwitaamas inajuk dukap tsawantai shiig yuwa batsamaa wajakaju ainawai.

Nuna imaatika namakan akanag takak pujus pepen, baus, kaashap, yutui, aina nunak aunashaa akanas nii wajúk inajuk yuwata tawa dutika uchiji aina nunak namputchauwame ayugkaman yantsaptuchun tsakapakaig tusa ayugtsuk diták yuu wajakaju ainawai.

Muun nii nuweuchiji ejamtin ataig pepennak ayujachui, tsawanji uchigmaktinji jeganmatai uchigmaktakamá sapigmak pepen kukag ájuim sunatama numamtuk kujagkai nuniak uwakmamak umimkush umimkai tuidau asag. tuja nunisag uchi tsakat aina nunash ayujachui, muun wajasa ijunjamunum wajaki chichaktakamá sapigmak kujakjatun chichakai nuniashkush chichaktakamá anentai inagma butuu wekaegak datsantan ipatjuu wekaetin ai tau asa.

Muun bautsan maa itag, uchijí aidaunak sujituk yúwaunig ditak nuweuchijijaig jimajus yuu wajakaaju ainawai, nuna nunikaju aina nunak, uchi tsakatush baus ayujamuk eke muumpatnash muumpamainchauwaitak jiin kusuka besejainum yutanash yumainchau wajasai tuidau asag ayujachajui.

Iina muunjig nuwe ejapjukmataish kaashpanak mantuag ayujachui, uchi akiinak pimpijú akiinawai tusa nuniak, waamek wekaetanash wekaekachai tuidau asag. Tuja, nuwa ejamtinchaunmag kaashpa maa yuwinakush jash ajutchin nugkukag yuu wajakaju ainawai jaanchi waamek imamkaig tuidau asag.

Tuja untsu uchi nuwauch aina nunak muuntak ayujachu ainawai yutuinak, nunú ayujamak nuwauch tsakaak nantutin jaamuji jegajam shiig senchi numpan aja ajapeakawa wamek jaka ajapnawai nuniashkush nii waitus tsagakug muntsugtaitak wamek muumpaki tuidau asag.

Ashí namak aidauk pegkeg aina nunin aig, jutii muunji aidauk nuwe ejamtin ataig aatus ijágmitkas miniaju ainawai, uchi akinkush akiinati yantsaptin tuidau asag, nuwigtuushkam uchiji aidaunash namak yuchatia tibaunak betek ayujuu wajakchaju ainawai uchi tsakainak tunamaku tsakajainum tuidau asa.

## Ijagmatuamu

- { baus
- { yutui
- { pepen
- { kaashap

## Muún unuimatan ujapakmau aidau.

- { Muun chichak ashi uchi aidauk pepen ayugchatia, intimki ayujamak tsakaak chichaktakama sapigmak kujá nuniak inaskagtuwa tiuwai.
- { Nuwa ejamtinuk pepen ayugchatia, dutikamak uchigmaktakama senchi kujaa nuniak sapigmak sujimankamá jatanash ejetuma tiuwai.
- { Uchi tsakatak baus ayugchatia, dutikamak tsakataitak jiin tuujug shiig wainmatsa tusa.
- { Nuwa tsakatak yutui ayugchatia, dutikamak tsakaak nantutiin jaamu achiam senchi mumpa puwa tau asa.
- { Nuwa ejamtinuk kaashap ayugchatia, nunu ayujamuk uchiji akinak pimpiju akiina nuniak wamek wekaetsa tau asa.
- { Kaashap yuwakuik jash mamuju nugkujá yutaiya, nunu nunitsuk yamajam nugkuja yuwamak jash wamek mamuja utsaana tau asa.

## Yamajam chicham aidau.

Tsekeskentu. Waamek wekaetus takata umia nunu.

Yantsaptin. Aneaku, jamamtuchu, niimkau

Ijagmat. (ijagmamu) Yutai yutsug tsawan inagkeamu.

## Muun ikám wagakaig tusa wekaesamu

<!-- image -->

Jutii muunjig egamak yuwata takug wekaesauwai Entsá aintug namaka awati maa yuwatatus, nuwigtu ikam jiinki kuntin chigki aina nuna tuku yuwatatus.

Muun egamak imá senchi wekaesauwa nunak wekaesauwai ikám, nunin asakuntin chigki aina nuna tukutatus jiinkittakug, nuwen jijuan umigtusta tusa aujus, jijuan umigkam. Uumin, tuntan, tsentsak tsegas eketkamu nuwigtuu shiig tsentsak aina nuna juki suwemtuk jiina wajakui, atushat kuwaegak kuntin chigki aina nuna egámki taata tau asa.

Nuna nunik ikáma wegakug, jinta untsugtanum wegachu asa, apiig aina nuninumak diipas apikmaki wega wegakua atushat kuwaegá wajakui waagki,nuna apikmatsuk kuwaekaag wakitkitakaman jintá imagkan megkaekaig nuniashkunush tikish nugka wainchatainum jegantan duwajun anentaimtikakun waitkasaig tau asa.

Tuja, muun ikám wekaetan dekayaitak, tunatuu apikmaki atushat kuwaekaag, wakitkitakama jintá emegkaa wajakui, nunik emegkaakag wajas niimas kakajus nii tantamujin aneemainchau dekapeakug, Entsa tikiju atatman akaetuki diis wajúk jakeawa nuna patetuk wega wegakau waitus iyaakbaujin jegantunnii pujamujin adeag waketuu wajakui.

Muun wagakaa entsá aintug waketta unuimatjachuk, pishak chaji namaká yuuwama nunu nanaak nagkaematai wajas diis wajuk akaekine nuna pataetus

wegawegakua entsá muunji abaunum taa wajakui, nunik nuna aintug wegawegakua shiig aneas jeen wakitki jegá wajakui.

Nunú unuimat aina nuna iina muunji dekamtijapak ukugmakiu asamtai, yamaiya juwikish muun ikám kuntinun egamak jiinkug apikmaki yujainawai nuniinak kakajus wagainatsu nunak aaninawai. Untsu, muun nugka dekajai tusa kajinki apikmatsuk atushat kuwaeyina nunú wagainakush wagainawai muunta pujutii shiig jukichaju asa.

## Muún unuimatan ujapakmau aidau.

- { Muun chichak, ikam atushat wegakuik tukee apikmaki wetaiya nunu nuniashkuik jinta emegkaaka wagatia tau asa.
- { Ikám wagakaik Entsa akaetúki wajúk jakeawa nunu ainja wegaku yupichui jegatia ina jeenig.
- { ikam wagakaik, chaji nanaak wega nunu pataetusa wegaku Entsa kampugmanum jegantá, nunika yupichu ii pujamunum jegatia.

## Yamajam chicham aidau.

Apiig. Ikam senchi daek tepeju kakajus wekaemainchau.

Apíkmamu. Wagakaig tusa numi kupisa ukuki wegamu.

## Duwejai najantai aidau

<!-- image -->

Jutii muunjig ashi takat aina nunak akanag takasaju ainawai, nuniu asag nuwa takataiji aidaunak aishmagkuk niimjusagkesh pujuschau ainawai, ditanu takat aina nuna ima senchi jetemjus ujuikata tuidau asag.

Takat aatus mamikmasa takasa minimú asamtai ashi nuwa dukug muntsujut muun aina duka imá senchi uyumatus takaa wajaku ainawai pinig, amamuk, ichinak, buwis, yukún wegantu aina nuna, nii jeen atsumaku takastin aidau asamta.

Tuja, nuwaush aidau díita takastinji pinig wegantu najanattakug, dekatkauk duwe mamikiamu ajuu

wajakaju ainawai, nunashkam duwenashkam wainak wekaekamag igkuu wajakchajui nunak, auju Nantu akaetai buutama nunitai wajas diis awimpaa shinukme tusa mamikig ukukiu asa tsawak nigki yujumka yujutsuk ijagmatua suwemtuk jiintuki Entsa jinushak aina nuna mamikis ega egakua waitus wainaa wajakaju ainawai duwe tepaunak.

Nuna duwen aatus ejeyi pujuidau asa, duwé akainak shiaktatkug ditá kai yuwaji aidaun ipaa ikaunma shiig ijagmatua ashishmatus jiintukiag jegajua dita atsumaku takastinun diis ákai yajuakag takamtakeush waketuu wajakaju ainawai, waagki nunu dutiktsuk pampauki jukitasa ashiintamak duwé dukují kajeka uuwa tibau asamtai.

Duwé akainiag itawag nuwi pinig, ichinak, buwis, amamuk, yukun, aina nunu najantan nagkamattakug, aentsjai tsaniamu aina nunak shiig ijagmatua takasaju ainawai, nunu ijagmattsuk najanamuk inagkatasa apeam tagket tsantsuegag pujaja ajapnau asamtai. Nunisag nantutiin jaamu ajamash pinig wegantaunak najanachui emeskaig tuidau asag.

Tuja nunisag, tikish takat wegantu ipania ijuuntuja takatiama nunikag ijunjag takaschau ainawai, ayatak makimakichik dita jeen batsamas nawanji ajamuk nuna batsas, jutík najantiame tusa jintintak batsamá wajakajui, nuniak uchiji aishmag aina nunak duwe takaamunak makishkish achimtikachu ainawai waagki, nunu achimtikki tsakapamak atak muun wegak ajik maamu tsakaajai nuniak nuween waitkastin ai tuidau asag.

Dukug katsuaju aidau duwé akai itaa pinigkan najanauwa nunak, najanauwai mama wegkuká yuwatnun, kuntin ukai yuwatin aina nuna,

nuniak amamuknak najanauwai sutu shikika uwagtinun, buwis aina nunak nijamash ememen yajaa dukap tsawan apusa uwagtinun, ichinkanak najankauwai akanag. Kuntin painkatin, namak painkatin, mama awitin aina nuna diis, untsu yukunnak najanauwai wais ekenka yajaa yukumpatai atinun. Imatikas ijagmatua najanaa wajakaju asag, dukug katsuaku aina duka shiig wajiijinak akásmatus tikichish antinmainchau kuwitaamas yujumka yuwawajash shiijush nijaká kayujá ujuwag ukugmaa wajakaaju ainawai, tsajap nuniashkush wisut aina nunu achikmau yuwan jata jujutmamkin waamak jaká ajapnawaig tuidau asag.

Yamai pujuta nuwig jutii dukují aina juka pujut yapajiina wegamunum, pinig amamuk, ichinak, buwis, yukun aidau, duwejai najana takaa wajakmauwa nunak tupantug idaiyinak tikish nugkanmaya

## Ijagmatuamu

- { Duwe akaitasa wegakuik yujumak yujuashbauwai.
- { Aishmagjai tsanishtaiya.

## Muún unuimatan ujapakmau aidau.

- { Duwe ákaku wegakuik pampaushtaiya, nunu papmpauki wejamak duwé dukují kajeká uuwa.
- { Pinig, ichinak, amamuk, buwis, yukun aina nunu najankujik aishmagjai tsanigjik najanchatia, dutikamak inagkatasa apeam tsantsuegag pujaja beseega.
- { Duwe takakuik uchi aishmagchik achimtikchatia, nunu intimki achimtikamak tsakaak ajike muun wajasa nuween waitka tibau asamtai.

## Yamajam chicham aidau.

Jetemjus. Uyumattsa puyatjusa diyamua nunu.

Jínushak. Entsa najaneatakamá kuyuja piipichi pimas juwa nunu.

Jikatus. Makichik diyamunak mamikis diyaa nunu.

Tsajap. Tukajash, tukarash. Tsajap jaanchi yuwa emeseawai.

wajii ijakmamin aidau nuwigtuu wamak kuwin aidau najankamu yamajam jiinaina nuna imá senchi jikatus sumagmak takainawai, nuniinak senchi jatan kakajus tsagaumainchau aina nuna jujutmamkiag jinuinawai.

## Muun yujag juukbau

<!-- image -->

Initaik muuntash wajuk yujag aidaunash juukami, nunú pachisa aunmatbau dekaami. Jutii muunji duwik batsamsaju aina juka ikamia yujag dekas jata waintuashbau aina nuna juuka yuwinak yantsaptin, jamamtuchu, senchigtin, wajakin

batsamsaju ainawai, íman asag kuntin ikamia aina nunak yupichu aintug juki ipimki achika maa wajakaajui. Muun yujag uminjaun dekaattakug, ikám egamak jiinki wekaekamá. Chimi dupi, kunchai, inak, munchi suwiya, apai, naam, shagkuina, yugkua, batae újus, shawín, pau, yaas, akagnum, wegantu aidaun, kuntin kautak saat awajus pujugbaun wainák, pagkas diikmá nejekaa eme wajas aun wainak mamikia ukuu wajakaju ainawai.

Yujag shiig uminak wajaun ukukiu asa, kintamak nuwejai chichaman jintiag nuwi patajii aidaun ipaa tsawainak suwemtuk ashiintukag, yuyag mamikja ukukbaunum jegantag, nuwaush aidaunak yujag kakaegau juuktaajum tusa awajuinak, aishmag aidau dita wajukiag nii achiamunak tsujig ajuuta nuniashkug pegaja akakeeta awajuu wajakaju ainawai.

Untsu, imá nuweejaig chichama jintiag nii yujag uminak wajau wainkamujin juukta takug, nunashkam nunisag nuweejai tsaniitsuk shiig ijagmatua jegajua yujagke wajautijin wajatus chagkin takakmaujin júwakug asuutug ukuu wajakui, kashin tsawaak kuashat kakaekaun ememen yajuaktajai tau asa. Yujag juwaaku yujaamunum, iina muunji chichak, nuwauch aidautigmek yujag wajukiipajum tiuwa nunak, nuwa wajukmak yujag dakaegag besen asamtai imátjus ujaa wajakú ainawai, aatus nuwaush aidauk tusá ujatai asag ditak ayatak yujag kakaesau aidau juuká chagkiinum aimka entsaki juamu aina nunui yaimak yujasaju ainawai.

Jutii muunjig nuwa nuwigtuu aishmag akush ashii yujag aina nunak yuwau ainawai, nuniayaitak, ditá uchijí tsakat aina nunak ayujachui wakampen shawínjai, nuna ayugkamaan

iyashjín yumimtikawaig nuniashkunush kugkuntii senchi jegaajám waimaktakama waimakchatin ai tau asa.

Muun chichakmau ashii dekaa minichaju asa, jutii uchijii aina juka yujag yuchatia tibau

## Ijagmatuamu

- { Nuwejai tsanigchauwai.

## Muún unuimatan ujapakmau aidau.

- { Yujag juuktasa shimakuik nuwajai tsanigkaik wejushtaiya, nunu intimki nuwajai tsanigka wejamak yujag besen asamtai.
- { Muun chichak, nuwauch aidautigmek yujág wajukigpajum tiuwa nunak, Tiuwai yujag nuwa wajukmak kauka wainak wasugnau asamtai.
- { Muun yujag uminak wajau tajuntaag wajautijin asutig ukuu wajakui, kashin tsawak kuasht kakaekaun yajuakta tau asa.
- { Muun chichak, uchita wakam shawinjai yuwawaipajum tiuwa nunak, yujagké kugkuntii jegagtugmatai ajutap dekapkagtuwa nuniak senchí iwaigkagtutsa tau asa.

## Yamajam chicham aidau.

Suwemtuk. Yamá tsawan tsawá nunu. Kashikmas.

Ijagmatbau. Antiasa diimainchau, yusá diimainchau aidau, yujag juuktasa wetakku nunimainchau aidau.

Emeemen. Apuuputu, kuashat, dukap.

aina dukésh ajaantusaikesh diitsuk, iina uchijii tsakat aina duka ayujuinaji, nuniinaku tsakapainaji chichama antakchau, ajankagtus diijatchau, dusikagtin, wauwaugtau nuwigtuushkam sapig aatus.

## Papag najanbau

<!-- image -->

Yamai dekami iína muúnji papagkun wajuk najanauwaita nunu pachisa: Initik muútak wekaemain atsau asamtai ditak anentaimas jikiuwai wajuk tsumunummash wemainaita nuna anentaimas.

Nuwejai chichas nuwa umintsata kashin tsawaku wetatji kanam yatsúg Chimpa ijagku, tusa bachitan shiíg etsáka niína uchijin uyuntusta papágkun papagmatjai tusa namaka uwet tuwig wawa ayawa nuní jintukiuwai.

Nunik wawa ayaun jegajua ipantug ukuak tikich wawa wajun nunash aiksan ipa ipankauwa nuwi yama nagkamauwai wawa ajamun, dutika tsupig ijumag yanaki namaká ejewai kuashat tsupigmauwa nuna yajuak.

Nunitai niína uchijish yayawai apayí takatai, dutika namaká wawa yanakí utsaá batsak, nagkamui wawa saepe pakatan dutika tatagkasua ijumui, nunik pempenak wawa wajautiyá

nuní etsakeawai dutiká ashi etsaka ukuak. Jiínui ikam numin katsugman tsupiak papág minantuatnun. Dutiká nunash yanakí itaá namaká aepeak aták jiínui ikam daék katsugman diís atsujuatatus papág jegatnun.

Ashi umik batsasú asa nagkamui papág najanbaun wawa ashi nayakmau asamtai nuwi patai jegawai daekai makishkish kuwanmainchaun shiíg kaét jigkaá emétug najanui dutiká najaná namaká inanáwai anagken aputus jakejai tusa.

Tuja aiksag ipaksumat numi tsejegkan tsupik etsaká papág papagmá umikmauwa awi shiíg tsaket tsaket ajig daekan juki jigká wewe ema ukuawai nina wajichiji nenastinun. Dutikak nuna umik ukuak wawa saepen pegkeg dupajam wajaknun juki papágku suwijin shiíg jawat ainui niína nuwe ekemsatnun. Tuja nuniashkush numi sutagchin tsupik nuwe ekemsatnun umigkauwai nunak nuwajun yumi uchuptujai dutikak uchi etsetseajai tusa aik umikui iína muúnjin.

Tuja papágkun ashi umik pempenak najanui kanaitun nunash wawanak tsupik shiíg najaná ashí uminas kintamui tsawak kashikmas tsawau tsawain jinkitin asa, tuja muúnta nuweshkam uminui yujumkan jiíya, nijamchin juki ashi uminas jiínui tsumunum akaegak.

Tuja dekaámi iína muúnjin papagnak daék katsugmai jegauwai wainchi ishamain wajak papágkun tsujiagmatai jakejaig tusa kuitamak takasui. Tuja papagkuk atsumnawai tsumunum akaikitasa, tuja untsu wemaitsui majanú mujin ainta wagka tamaunum chichijam asamtai.

Yamai pujut diyámak wawa atsutaig papágnak najanainawai suú, kutsa, aina nuna tuja iniítik pujutnumag duka dutikashmauwai, papág najanai majanú amainig katimaitsui atushat akaemainai, tuja untsu entsanu pujakuik papág yaijush najaná tagkan esajam tsupiaka

shutukmatua katítia atsumamu akuig. Tuja untsu papág muúntak majanú akaikitna nunu muún najantaiya tiuwai.

Iína muúnjin yaunchkek papág shiíg muúntan papágma nugká

## Ijagmatuamu

- { Yamai dekaámi papág najanatasa ijagmattaig atsawai.

## Muún unuimatan ujapakmau aidau.

- { Uchitá papág jegaátnuk daék katsujam kakajus tsujunmaichau jutaiya tusa iína muúnji tiuwai.
- { Uchig aidau Papág papágmakuik numi katsujam minantaiya tiuwai kupinkamtai jakejaig tusa.
- { Uchita iína nuwe ayattakuik yakí papágsa ekentaiya tusa iína muúnji tiuwai.

## Yamajam chicham aidau.

Iniítik. Dekaámi chicham iínitik tawa nunúnak yaunchuk taku tawai, duik nagkaemakiu taku tawai. Iniítik pujutak pegkeg ajakui yamaik shiíg besejé. Tatagkasua. Tawa nunak kuashat utuakmaun tawai. Mina apág wawan tatagkasua utuake time.

Tsaket. Nunak numi tsejeg etsaka papág papágmamunum tsaket ajiína nuna tawai. Wií numi tsupikan tsaket ajiattajai.

Atsujut. Nunak daék ikam weé juwamun taku tawai. Mina saig daekan atsujua taáme.

Kanait. Wawa tsupika pakamá achiká wiyankatna nunú jipit emá najanamun tawai, Mina apág Chijip kanaitun najaname.

utsai aákan aákmak jií utsuk yumainun kayaumak akaega wajakui Iquitos shijinkan sujak, nunak makichik nantu yujas wakau ainawai, tuja duka yamai uchitik nunimaitsui aátus muún papágkun najaná wekausauwai.

## Tumag najanbau

Yamai dekaámi yaunchkesh iína muúnjish wajuk najanauwaita tumág tawa nunash:

Tumag najanatasa wakegakuik wetaiya ikam nunika wekaekamá waintaiyame sentucha duke kagkaji kagaja iyauwama nunin kampatumkesh jukí jegá itatiame.

Dutiká kuchí shiíg etsakau asa shiíg basetiame, dutika chuchuke tsupika ajapjaku sentucha wajautichia awi tsupiaku wagasu ukutiame yajag jigkátna nunu dutika shiíg umiká yakiush patáwai uchi achikai tusa.

Nunik pempenak juwawai yajag jegá aun, nuna jukí muún chimpui jukí ekemas yajag yajutan nagkamui, muúntak wakegas takawai dutika esagmauchin yajug dakuek diyaáwai sentucha kagkajin jegáwash tusa, dutika juwawai sentucha kagkaji yakí

patakmaun juki jigká weét japikí apuni jigkawai.

Nunú sentucha kagkají yajag yajuja jigká apuní najanamua nunu tutaiya tumág, dutika nuna najaná pempenak, tsentsák kugkuknaun etsentskamun pipichin dakas shiíg basejá dekapeawai dekas tumág shiíjash shiná tusa.

Tuja tumágku awattatkun muúntak juinía uwejin achiawai tumagkun nunik tikish uwejin achiawai trentsak sutajush basegmaun dutika niína wenin ujumak apaá tsentsakai awatak wenin umuchiawai anentan dakumak nuniashkush shiíg nampetan dakumui. Iína muújin takatán takasá jegá taá ayamak niína chimpuijin ekemas tumágnak awatiuwai.

Nuna nuniashkush nijamanch umamunum ekemas tumagkú juki nampetan dakumak shiíg aneas dakunkut umuú wajakui.

Nunin asa tumag najanak yacha amainai nuniaku nampet, anen aina nunu yacha amaina nuniaku iína uchiji jintinmainai, dutikashmak uchi tumág najantan dekachu nuigtush nampet, anen aina nuna, uyúmasa diímaina jutií pujuti.

## Ijagmatuamu

- { Iína muúnji tumagku najanattak ijagmatuamuk shiíg atsawai.

## Muún unuimatan ujapakmau aidau.

- { Muún chichak uchitik tumagkuk awatchatía dapi jegá itatia tiuwai.
- { Yajag yajuchutik tumagkuk najapashtaiya tiuwai iína muúnji.
- { Muún chichak Uchitá tumagkuk anen dakumtaiyá nunin asamtai achishtaiya tiuwai.

## Yamajam chicham aidau

Weét. Nunak tawai numi jigkaku weét japikí jigkámun. Mina apág papágkun jegák weét japikí jigkawai.

Sentuch. Sentuchak makichik numi ikam ikam ayawai. Mina apág sentucha duke kagajá iyajun juki jegá itaáme.

Tumannak uchi tsakat aidauk awatmaitsui muún chichak kajinchautik awatchatia awatjin jegá dapi itatía tiuwai. Aunak muún katsun waimaku awatuú wajakui yamaik iína nugkenin tumagku awatak eketuk wainnatsui senchi puyattsa unuimamainai.

## Pijun najanbau

Pijun pachisa augmatbau yamai dekaámi:

Yamai augmattsatjai pijuna pachisan iína muúnji wajiu takájakmaun, pijun tusa taji nunak ukunch umputain taku tawai, dekami wají kuntinnu ukunchinak jukiuwaita, tuja wainak ukunchnash pijunnash najanauwait nunú dekámi.

Dekas pijun pegkeg shiíg shinau najanatasa wakegakuik jutaiya japa, untucham, ikamyawa aina auna ukunchi, wainak ukunchnak juwatsui kuntin japa tawa nuna maág kuntuji ukunch kampugma nuna jujawai. Nunash wajuk jujawá dekámi japa maá painak yuwak shiíg ukunchin bukuná yakí patáwai uchi achimainchaunum pataáwai dutikam wisut tsajap aina nunu juwatkí neje piípich juwakunash shiíg amuawai dutika pegkeg awajus ukuawai.

Ukunch kuashat tsawan patámas shiíg pegkeg weawai mejetnash mejeachu nunitai, muún juki diyawai dekas pijun najanmainashit tusa, dutika diyam pegkeg atai nunui nagkamui pijuná waáji jimanchik uyuttan, dutikak ukunchí wajautin yakinchijin pipichin agkajun ujatí ukuawai dutikam nuwi dase jiínak shiíg shinawai.

Pijun japa ukunchí najanamuk uchi datsash umpúmainai tuja untsu kuntín untucham ikamyawa aina nuna ukunchí najanamuk shiíg achimaitsui, aátus tiuwai iína muúnji waimaku pujutan yacha aidau.

Dekámi wagkag pijun untushmá ukunchi nuigtu ikamyawa ukunchish najanamush achimainchauwaita nunu pachisa wainka iína muúnji takatai uchitik achishtaiyá tibauk dutiksaik umitía, tuja intimkí achiajinig wakaní mantugtuwa tusa muún tiuwai.

## Ijagmatuamu

- { Pijun najankú ijagmatuamuk atsawai.

Muún unuimatan ujapakmau aidau.

- { Uchitá pijun muúnta umputaig achishtaiya wakanin mantugtuwa tiuwai.
- { Dekau amainai ukunchnash wajijinian juwawá nunu.
- { Uchitá wainak kuntin ainau ukunchig juchatia tusa tiuwai.
- { Uchitá iína muúnji takatai aidauk dekau amainai tiuwai muún.
- { Uchitá pijun umpuaku uweg umuchit dekau amainai tiuwai muún.

## Yamajam chicham aidau.

Wakan. (Wakanin) Nunak muútak pujushmintinak ikam yawa senchijíya nunu mantuwa tusa tiuwai.

Intimkiu. Tawa nunak uchi chichagmash antatsu nuna tawai. Mina saig itimkiu asa chichaman antatsui.

Ukunch. Tawa nunak kuntin, namak, aents aina auna ukunchin taku tawai. Wií japa ukunchin jukin pijunan najanajai.

## Tsemantsem augmatbau

Yamai dekaámi iína muúnji wajuk tsemasma juúk itaá ajai yuwauwaita nunu pachisa, nuniaku dekaámi tuwí tsemasmash ayawa nuwigtuush wajukú nimtinaita, wajuk inagká yutaiyita nunu aidau:

Iina nugkenig ayawai tsemasmak, nuniayaitak ashi Entsa aina nuwig ayaatsui, awai tsemantsem Entsanum kuashat ayaush, duka imá senchi kaya tagkaenum nujamak tsapawai tuja, niimeg dupa chijichi dukegá anmamtinaitak tsejegchi nunin asa entsanum wajasa diyamak wakemain samekmau wajas patatui.

Tuja dekaámi, entsa tsejeg nuwigtú kampujam akush ashi tsemasma nugke ainatsui, imá senchi ayawai Entsa tsejeg kayagkamu tsetsék aina nuwi, tujash entsa kayagkamu aig tsemantsem shiíg atsaush awai, nunin aina nuwi aents dekachuk wainak jegantaa diis atsutai waketuinawai tsemasmash wajukunmag ayawa nuna wainchau asag.

Iína muúnji aajaku aina duka entsá nijak wegakug chagkin yaijan jukí pasua entsá aintá wekaegas tsemasma pegkeg aidaun etegkeg juu wajakui, nunik chagkinum shiíg aimak ukuak namaká nijá nunú namak maámujai juki itaá shiíg ejapek duka pegkeg kuig aidaun jukí nijaká ijiká umik, tsemasmajai ajaí umiká ichinkanum egkea inaju wajakui.

Nunu inajuk najukmatai muún niína uchijijai ijunas wakeejus yuwauwai aátus iína muúnji yutai pegkejan yuwak uchijin ayujauwai tusa iína muúnji augmatui, tuja yamaikish duka tsemasmak ayawai jutí nugkénig, tujash kuitamak juúk yuwinatsu nunu kuashat chichamjumainai dutikashmak

ajak entsanum ayaá nunu megkaemainai tusa kuashat jutií patayi augmatuinawai.

Tuja ayatak tsemasmakesh ajaí ukukí kashin tsawáku weé enkettsa yuwam shiíg pegkeg

## Ijagmatuamu

Muún tsemasma juwak wegak ijagmatuamuk atsawai nunu atumesh dekau atajum uchig aidau.

## Muún unuimatan ujapakmau aidau.

- { Muún chichák Uchitá yumain atsakuish namak makichik maá tsemasjai ajaí yutaiyá tiuwai.
- { Uchitá tsemantsem juútash dekau atayá wainka pujit uwé kagkapejai juchatia duke yamamma nunu jutaiya tusa muún tiuwai.
- { Iína muúnjin tsemasma juwákug shiíg kuitamas sukunum chimpia itauwai jegá nuniashkush duka juki ijia itauwai.

## Yamajam chicham aidau.

Ajaí. Tawa nunak tsemasmá jukaá namakjai pachimja inagkamua nuna tawai. Mina dukúg tsemasma ajaí yuwame.

Pujit. Dupa uwetá tusa taku tawai. Wií dupán pujit uwetá tusa tawai. Tagkae. Entsanum kaya ayá nuna tawai. Mina apág entsa tagkaenum wekaegas tsemasmá juúkme time.

kugkugkut yutaiyame iína muúnjin aátus tsemasmá yuwá pujusui nunu dekau amainai yamai uchi tsakaina dusha nuniak tsemasmá kuitamain ainawai abuegak megkaekai tusa.

## Muun awájik najanbau

Yamai dekaámi iíma muúnji wajúk najanauwaita awagkún: Muún ikam kuntinun egámak wekaegas maáwai chigki muúnta yaitai aina nuna aunts, ayachui, bashu, aina nuna dutika maá uweak chigkí ujen nanapenian nuigtu ujukenían juwawai ukuinag dutika shiíg kuitamak aáknum itaá yakí uchi achimainchaunum ukuawai.

Dekámi wagkag chigki ujenash jegá itásh uwegchauwaita, muún chichák chigkik aáknum itaik uweshtaiyá tiuwai wagki tusa tamaunum aáknumag aents yujá nunu shikipainawai nuninum chigki uwekmaik shimpanmain asamtai, nuna yacha asa iína

muúnji chigkí maág ikam uweja shiíg ijía itauwai dutika nuwen eme anentus susauwai.

Iína muúnji chigki maá aták patak maá awa awagmakua chigki ujen kuashat emawai nunik kawegmatai, dekas awagkun najanatjai tusa ikam jiínki kugkuk katsuajun jegajua kugkukí wakegkeajin ujak juwawai, dutika aáknum taá tsentsakan pishak tukutasa basetiama nunínum jimajan baseg idaiyak yamai chigki uje yaki ukukmaun juki etegkeawai ayatak nanapenía aidaun, tuja aiksan ujukenia aidau.

Nunik dekatkau achiawai tsentsak basegmaun dutika juwawai makichik chigki ujen, nunik chigkí ujé wajautiyá awí pusut ijú senchi chichintug panan chigkawai dutika pempenak tikish tsentsak basegmaun jukí ujé wajautijin wegaká nuna ukujin machik ikaákantush nunash aiksan pusut ijú panan chigkawai duti dutikakua chigkí ujen wegkagman wegaja najanui nunu tutáya awájuk nuniaskush tinu ainawai awájik.

Nuna najaná ukuak tikichin tsentsaka jimajan baseg chigkí nanapé ujuké aidaun yajuak nunashkam awágkin najanui tujash nunú diyamak esanmaush jiínui wagki chigkí ujukeg esagmaush asa.

Muúntak awágku najankug wakegas takasui etsa akaegak kiyagmataish shijikpi ekeémak jiuchinum ekemas tsentsaká baseg ijuúmag kuashat awágkun najaná shiíg jigká chagkin kuntin pegkaámunum nenaás itauwai.

Yamai dekámi wagkag najanauwaita awágkunash, aunak najanauwai dukúg jií ikapág umpuak waittsai tusa, tuja ashí yutai aina nunak jiíyai inagkauwai nunin asamtai muún puyatjus niína nuweuchijin awágkun umijuk juwi nuwauchi yutai inagkumesh jií awantusta tusa susauwai. Tuja iína muúnji ikam weé taá nijamchin umak pujai muúnta patayí yachi, sai,

wegají, diíchjí minak nuwen ayás ijak kaunamtai dukúg ajámasui kuntin maámun nuniak augmattsauwai wajuk ikam wekaesae nuna pachis, nuniak nuwa iják kauna nuna eme anentus susauwai makimakichik awágkun nuniak tiuwai jií umpuakum waittsaim tusa susauwai. Nunik suwak tiuwai awajuk kuitamkam takastá.

## Ijagmatuamu

Muún awágku najanattak ijagmatuamuk atsawai.

Muún unuimatan ujapakmau aidau.

- { Muún chichák Uchitá awájuk najanat dekaátatakuik tsentsak baset dekau amainai.
- { Uchitá wají chigki nanapegá awágkush najantaiya nunu dekau amainai.
- { Awágkuk atsumnawai jií awantitasa.

Yamajam chicham aidau.

Chigki. Tawa nunak pishak apu ikam ayaá nuna tawai. Mina apág chigki maá táme.

Shimpanat. (Shimpankau). Aents ikam wekaekush chigki shiíg waintsuk uwegmataik aáknum taá nuna tawai. Mina apág ikam weme tujash shimpankau asa wainak taáme.

Wakegkiají. Tawa nunak kugkukí tagkijin ujaká tsentsak basetiama nuna rawai. Mina yatsúg kugkukí wakegkeajin ujak itaáme.

Muún chigki maás yuchauk nuwenak waitkasui najatuachui awágkunak ayatak jií umpuak, senchin segajui, nunin asamtai iína muúnjin uchijinak senchi maá yutan jintintuawai. Muún tiuwai awájuk shiíg kuitamtaiyai wainka nugká aepchatía tusa, jií awantií ukuakuish yakií ukutía.

## Aák aákmamu

<!-- image -->

Yamai dekaámi iína muúnji wajuk aákan aákmakuita nunú pachisa:

Muún ikam wegakun shiíg uminas wegawai nunik tuwí kuntin ayawai nuna nugka mamikiau asa wega wegakua etsa tajimai jegantá chagkiná apujak kitámamun uwag shiíg chichiag nagkamauwai takatan.

Eke aák pujustinun tsuwamtsuk muúntak wajas disui numi ishamain kukaju wajatsuash tusa ashi diís pempenak aák pujustinun shiíg tajakui, nunik tajak pempenak entsanum wetinnash shiíg tsuwamág ukuak, weawai numi tsupiktatus.

Muúntak tsupiawai jimag numin chinapin esasantun tuja nunik

pempenak tsupiawai numi esajam minatnun, dutika aták wakitkí numi tsejeg aidaun tsupig ikaunma shiíg etsaká ajigká wewe ema ukuak weawai duka tsupiak.

Iína muúnjin aáknak aákmakui chapi duken, tuntuama duken, kuuntá duken, waji dukanak aákmatainash ikamash wainkae, nuna tsupig jigkaá yanaki itaá aepeak aták waketjuki tsupig ikaunmawai dutika duka tsupija ikaunmamun juki pajat pajat patajá ejégak kampatuma imágnia patag shiíg unupaág numi samekan tsupik nunashkam aiksan patatjauwai dase dasentak duka aák aákmakmauwa nuna ujakaá ajapawai tusa imátika apusauwai.

Dutiká aámak pempenak numi tsejegkan tsupik ajía nuwi chapi duken tsupik dapiag daeká juki jigkawai dutika suweush ema ukuak tikish yantamenish aiksan numi tsejegchin tsupik etsaká ajiuwai dutika chapi duke dapigmau juki jigkaá pegkeg suwe emauwai.

Nuna chapi ejaáma nunak dapi kashi wainjuawai nuigtushkam ikamyawa kashi yupichu esatkai tabaunum aik muún umikui. Nuna ashí umik pempenak ikam jiígki egaáwai numi buku tepaun tsupik jukií aáknum ikaunmawai dutika shigki egaká jukí ikaunma jiín ikapawai.

Nunik aákan ashi uminak pempenak wakettsag ikam jiínui winchú duke pegkeg aidaun tagkekasua tsupik itauwai aáknum, nunak dutikauwai muún ainak kanagtinun tuja eke aintsuk shiíg pegág tsuwat aunash ajapeak kampa ayaunash utsag nugká aáknum ainui muún nií tepesá kanagtinun. Tuja tikish muún nijai wekaega dusha niísh aiksag ainak kanajui, nunik tsawak nií ainka duka kanagmauwa nunak jukí aáka tuntupen ijumag ukukiuwai ajum kanak nunak jukitin asa.

Dutiká aáka umiká ukukiu asa dukap tsawan pujus aták ikam wegakug nií aák aákmaka ukukmaunum yupichu jegantá shiíg tajaká utsag jií atuja

ukukmaun aták utsuk ikapag ukuak ikam aagkúmak jinkiuwai.

Aátus iína munjin aáknak shiíg kuitamak wekaesauwai kashi kiítaish muúntak atushat jinkií shikipatnash shikipakui, tsawak mejenií tusa, nuniashkush tsawag

## Ijagmatuamu

Iína muúnjin aáka aákmaktatkug ijagmatuamuk atsawai.

## Muún unuimatan ujapakmau aidau.

- { Aák aákmakuik shiíg anentaimja aákmatia yumi yutak dasea taku numi kukaju iyak mantuawai tusa.
- { Muúntak aákmakui entsa yantamchijin yumí waittsaig tusa.
- { Aáka aákmakug wainak duka jukichui nunú dekau atajum.
- { Nugka chupishpitunmak aákmashtaiya tiuwai iína muúnji jií shiíg ikapaumaichau asamtai, nuigtush yumi yutak pimumain asamtai.

## Yamajam chicham aidau.

Chinap. Tawa nunak numi tsegken tsupikmauwa nuna tawai. Mina apág numi chinapin tsupik itaáme.

Wewe. Numi senchi nugká ajiamu katsugma nuna tawai. Mina saig numí ajiam wewe wajas wajawai.

Agkúmak. Tawa nunak ikam wekaegak etsa akaegai wega nuna tawai. Mina apág agkúmak weme.

Kukankaju. Nunak numi kukajun tawai. Ikam numi kukankaju wajawai. Dapiag. Chapi duke jegatnun dapiag aepea nuna tawai. Mina apág chapi dapiag batsawai.

etsa tajimtai nuna shikí kautak kaunui ete, agkuanip, piyu, mujushi aina nunú imaniak etsa tajimtai tutitag wajak shiíg yujumak yumainchau wajai tusa tiuwai, ikam wekaekuik aák tsuamja wekaetaiya tiuwai jutií muúnji.

## Ajamí ajakmamu

<!-- image -->

Yamai dekaami wajuk jutii muunjish ajak ajanmaya aina nunash ajakma yuwaag batsamsaju ainawa nunu pachisa.

Iina muunjig eke ajaka ajakmatsuk dekatkauk nugka pegkeg shuwikin, kayakayagmatu nuniashkush kapantu suug tutiama imanun diis, jujui imá

Shiig ajak aidauk tsapamainai tusa diis ukuak nuwen tajua duwaju, sutu umigtukta saig aidaun ipaan ajá ajamatajai nunikmatai ajak aidau ajakmínum tusa chichas ukuak sai aidaun ipaá ikaunma nuwe sutu umikmauwa nuna umuinak ajanak takasaa emainak nuiyaik tsaiká shiig tajajá ashimak ukuu wajakuu ainawai.

Muun niina sai aidaujai ajan ajamii shiig umik ukukmatai shagkai aidau juwatkiag ashii ajak; tsanim, paampa, seetash, mejesh, piriya, manchup, pituk, sagku, kegke, idauk, pina,pagat, papai, chiki, nabau, kukush, aina nuna yajuak pachimag ajakmawag ajá jamajag uminak waketuu wajakaju ainawai ditá jeen.

Imaatika ájak aidaun ajakaa umikaajag ijagmatuawaju ainawai wiya wegantu aina nuna, ajak aina nunú dukeejuinak shijigkuun dukejujai, nuniashkush etsa najam sukuam duke waamak kagaka utsaankamtai wainkan ujúm waittsan nagkaankaig tuidau asag.

Initaik pujutnumag muun aina duka, ajá ajamkush kuntin ikam batsamín aina nunakesk waitkatsuk shiig kuitaamas ajamí, núwe ashí ajak aina nunak pachimas ajaká patasmatai uyumanakeas ipantak yuwa batsamsau ainawai, nuniak shiig tajímat, waitiakas aishi uchiji aina nujai ijunag batsamsaju ainawai.

Yamai muun aidau ajá ajamjai tuina juka, jutii muunji wajuk takauk aajami nuna pataetusag takainatsui, nunidau asag ajá ajamiajash numi kagaktii tusa tsawantan idaitusag nunu kagakmatai jii jujukí apeawag yamá ajakmainawai, nuniinak nugka aidaunak emesek emainak, kuntin, pishak aina nunashkam uwakek uyupiak kakajus egamká yumainchau emakaje.

Tuja antsag, ájak ajakmat wegantu aina nuwishkam, yamai nuwa aina juka ijagmattsagkesh ajakmainatsui, nunisag tinamsa ajakmat aina nunash kaji

kajimatú wajakiaju asag dita wakegamun ajakma emainak wakeejumainnakesh nejepiajag yuwinatsui, muunta takatai aidaun dekaa minichaju asag.

Ajak wegantu aidaun, jutii muunji ajakmak yuu aajamia duka megkaegag weenawai, nunisag ajak pegkeg wakeejusa

## Ijagmatuamu

Ajak ajakmakuik wiya yuchatia.

Muún unuimatan ujapakmau aidau.

- { Ajak ajakmaik wiya yuchatia tiwa nunak, ajáka duke chuwikaa shiig nejeachai tusa tiuwai.
- { Ajak ajaakuik tinamjá ajakmatia dutikachaik tinamjá yuwatakamá waittaiya.

## Yamajam chicham aidau.

Suug. Nugka pukus katsugmachu. Ajak shiig tsapaiti takujik, nugka suugnum ajatiame.

Uyumanakeas. Uyumatash uyumatsuk takaamu. Puyattsa anentaimaush atsugkagtau. Uyumanakeas chapinak jegaattajai káap kuashat asamtai.

Tajímat. Atsumamu aidau ashí ajutkagta nunu. Waitiakas, atsumkas pujamu.

Waitiakas. Aents waittanakesh waittsuk batsamin aina nunu. Atsumamuji atsuja nunu.

Uyúpiak. Tupamtikamu, uwakeamu, sapigmitkamu. Ajá ajamainak kuntinun uyupiak emainawai.

yuu wajakmau aidau; sagku, pituk, inauk naum, chiki, manchupwegantushkam aantsag. Tuja juka nunimainchauwaitak, yamai nuwa tsakaina juka daki, dukují ajak aidaun ajakmataish unuimagtajai tusagkesh pataegas yujachu asag ayatak emegkaag emainawai.

## Egamka yuta

Wajuk egamkash ikamia kuntinnash iina muunjish yuwauwaita nunu pachisa dekawagmi. Jutii muunjig yauchkek yamai ii neje sumaka yuwa pujag juka atsu wajakui iina muunjig ikam wekaegas kuntin chigki aidaunak egamak yuwauwai, egamka kuntin nuigtu chigki yuta dekamunmak jimag egamat awai: Jegag pujusa egamat nuigtu ikam jetenkanum jiinki kanaku pujusa egamat.

Jegag pujusa egamkatag takug muuntak nuwejai kashi kanamunum chicha wajakui

nunik chichasa tsawak tsawan pegkeg tsawa antai jinawajakui, nuwashkam aishi wekaegak wetin tsawautaig kashikmas tsawatsaig nantaki jijuantan jitua nijamchin ijijua suwajakui ajum wekaegas yapajak yuatnujin dutikam nuna juki weewajakui nunik nui ikam atsushat wekaegas kuntinnak egamak juki ita yuwajakui. Untsu jetenkanum jinki egamkattakshakam antsag dekatkauk chichasui nuwejai kashi kanamunum nunik umii wajakui nuwejaigka wetata atsa nigkika wetata nuna, tujash ikam jetenkanum kanak egamkatag takug tukee nigkik wekaesachui nuween ayashkug jinawajakui nina saijaigkesh nuniashkug nina yachijaigkesh wegajijaigkeshkam, kanak wekug tiuwai ukunum ijag jega ija batsamchatnume, nuigtu jega japima pujuipa uchi pampa batsami diaku ata tiuwai, nunik jiintaig nuwee weashkug susauwai jijuantan jika aikasag yujumak saepeamun nuigtu tuna atsumtatua nunak ashi suwajakui, antsag nuwa wegakushkam betek uminak juki wewajakui nuniak tukee uku wajakui yaa nujamchin jukittawa nuna, untsu nuwe wegashkuk niijugak juuwajakui nijamchinak.

Ikam jiinki jetenkanum nina pujusa egamtaijin waka jiin ikapag ashi uminak nuwi pujus egama wajakui, nuwi wekaegas mauwai kuntinun, chigkin, antsag entsanashkam uchutua juwajakui yuwin dutika nuna juki ni wajupa kanajan taattajai tie nuna tsawantan ejeyi waketu wajakui, nunik jega tatsuk minak ayamtainun ayamak kachun umpuwajakui nunitai nuwashkam uminak pujau nijamchin tsatsama tagkumtainun umika daka wajakui tatai ajamsatnujin, jega taamtai ijaju wajaku ainawai patayi antsag iina muunjishka kuntinun maa taag patayin ashi ipa ajamsauwai nunik nuwe sutu umikbau nuna yuwak umuwajakui, Iina muunjig atsus egamak yuwajakui.

Iina muunjig yaushkek akaju atsu wajakua duik kuntinnak chigki nuigtu uwegtin kuntin yaki yujau aina nunak uumjai tsegasan paig tuku juki yuwajakui. Nuni

## Ijagmatuamu

Muún unuimatan ujapakmau aidau.

- { Egamka yuwatasa ijagmataig atsawai.
- { Iina muunjig tiuwai wekaegak wemataig ukunmak jegak japimchatia kuntinun igkutsa tasa.
- { Wekaegak wemataig itagkak ijaa wajakchau ainawai antsag ijagnak awaya wajakchauwai, kuntin emetmaichau wekaetaiya tau samtai.
- { Muun ikam wemataig uchi pampaini tusa dakituwajakui ishimkagtin asamtai.

Yamajam chicham aidau.

Jetenak. Ikam atushat kanaka aak akmakbau nui pujusa egamtai.

Egamat. Ikam wekaesa kuntin, chigki mamu.

Chigki. Pishak apu ainau.

Tsegas. Tsegasnum nuigtu tikish numi jatai ainau chimpia ukuka najanamu.

Uum. Shigki uyuja najanamu tsentkak ujuchjai paigka egkeka pishak tukutai.

Sutu. Nijamash-yajamash.

Wegaji. Muun nawanji ayatkamu: Ejem. Mina wegajui winawanjin ayaku asamta.

batsatbaunu kistian aidau akajun itawagmatai nuwi nuna sumatan nagkamawag nujai egamak yuinak idaisajui tsegasai egamka yutanak.

## Kuntin dakaka maut

Yamai dekami kuntin dakaka wajuk mautaimpaita nunu. Iina muunjig kuntinun maag yuwauwai ikam ayatak wekaesashkam antsag kuntin yujagken, umukain, nuigtu mama ajamun kautunashkam dakak maa yuwauwai, yamai dekaattaji kuntinush wajuk kautush dakataimpaita nunu. Yujag ikam wajau kuntinun kauttainak iina muunjig tukee kuitamkauwai antsag yama nejea antai numi tsejeg ayaunak tukee tsupik ipantu wajakui kuntin kautkui dakam ejakai tau asa.

Kuntin jigkain kautu wainkaik wainkaik najamjushtaya nuigtushkam jigkai yumintsak iyaush yujushtaya tuajame nunu yujuamak kuntin kauttsa tau asamtai, kuntin

kautu wainkaik wajii kuntina yuwawa nunu ditia dutika disa duwi piniitia, kuntin dakaktin piniakuik numi tsupija shig disa wajuk kautu nunu wainka jutik dakakmap paan tajumainaita tusa disa pinitia numi piniitin juakuishkam jigkai kakega nuwiyak juchatia ikaa kanaka nuwiya tsupija jutaya aikasaik daek atsugkuishkam nuwiyag atsugtaya dutika shig disa tuwi piniitjai tiji nuwi pinii shig ekeemsa disa duka tsupika ejamatja ukutia kuntin waitkai tusa, nunu umika ukukiu asa nui aagkuakui waka ekeemsa kuntin tsawai yuwau mautia nunisaik kuntin kashi yuwakuishkam nuwig ekeemsa dakaka mautia. Antsaik umukai kuntin umau wainkaishkam aikasaik pini dakatia. Pinimunum kutin dakaka ekeemsaik usukmashtaya kuntin dekapjuwa tuajame, antsag iina muunjig tiuwa kuntin dakaktatku weakuik sig mamaasa wetaya ainkashmak kuntin dekapkagtuwa tiuwai, nuigtushkam kuntin dakaktatku weakuik umumain aina duka umushtaya kuntin dakaka eketjin shiki pujagtakui waittaya nuigtu tikiju shikipakajin kuntin dekapjug tajutsa tau asamtai umumainuk dakaktatku weakuik umushtaya tiuwai. Iina muunji tiuwai kuntin jigkain kautu wainkaish shigdiskek dakashtaya tiuwai jigkai kakega nunu dukanum numinmakesh ete etee dukatmakesh pata pataa emakbau wainkuik kajintsa dakashtaya nunak pasun aika tuajame tau asa kuntin kashi dakaktinuk yakikin pinitiua tuajame nuigtushkam umukaik tuke kajintsaik dakashtaya pasunush umuwa tuajame.

## Ijagmatuamu

## Muún unuimatan ujapakmau aidau.

- { Kuntin dakaktasa weakuik maaskek dakashtaya.
- { Kuntin dakaka ekemsaik usukmashtai.
- { Umutai ainau umushtai.
- { Iina muunjig tiuwai piniitin numi tsupiakui yujag kautbau wajanui nagkamsaik kanaka tsupika jutaya aikashmak kuntin ishamak kautsa tiuwa.
- { Jigkai kautu waikaish senchik najamjushtaya aikashmak ishama tiuwai.
- { Jigkai yumintsak iyaun kuntin yuwau wainkuish jigkai yutaiyaitkuish yuchatia tuajame nunu yujuamak kauttsa tau asa.
- { Kuntin dakaktatku weakuik umumainuk umushtaya shiki pujak waitkagsai tusa tuajame.
- { Umukai dakakuik kajintsaik dakashtaya pasun umuwa nunin ewaktuwa tiuwa.

## Yamajam chicham aidau.

- Yujag. Numi neje, jigkai.

Umukai. Kuntinu umutai yumi jeajeatu.

Piniimu. Kuntindakaktasa papa umikbau ekemsa dakatai.

Dakat. Ekemsa dakamu tantati tusa.

Jigka. Numi jigkayi, yujag.

## Dawem emat

<!-- image -->

Yamai dekawagmi wajuk daweemash emataimpaita nunu. Iina muunjig daweem ematak awai jimag niimtin, iina muunji takasui: Chigki yujagken kautkui emat, kutsakmakui emat. Daweem emattakuik atsumtaya yajag, numi esajam jiyuu, duka esaasantu, daek tawaip, numi tsejegkush sutagchiuch, tsejegchik iwagtuktin aina nunu. Nunu numi aidau yajuaka dekatkauk yajag jigkatia numinum numi ajia apuntina nuwi, dutika yajajnum numi sutajush tsupikbauwa nunu jigkaa nejati tawaip apuni ajiamunum awagkemkatna nunu duka ipaksumat eweja nunu dekapa nenatia dutika ashi umika wajupa yajag awa duka jigkaka umitia dutika nuwi duka tsupigbauwa nunu juki apikmaja emaku nuwi aagka ukutia dutikaku nunu numinum yajag jigkaka umikbauwa nunu ajia

shig apuntsa disa betek pujakui nuwi tawaip tsupigbaua nunu juki apuni ajia ukutia.

Imaatika uminka pempenku duka apikmaja emaku nuigtu yajag jigkaka umikbauwa nunu ajigka ematia, ashi yajag jigkaka umikbauwa nunu ashimka duwi yama waketku iwagtuka ukutia chigki aina nunu yupichu nemagtinme tau asa.Tuja, chigki yujagkakegun kautunum emakuik, yama umika ukuag duwik iwagtuka ukuki wetaya dutika wejajinig senchi kautuk wamak néma tuajame.

Daweem iwagtakuik japiki apuni numi uchuchiji jigkaka nenagbauwa nunu tawaip apuni ajiamua nuwig yajagkek awaichatia aganjapiki numi uchuchijiya nunu tawaipanum awagkeka nunu teenmaktin wakentiin numi minantua tugka nunu minaamua nuwi tikich tejeg esasantu kampatum tsupika minantua utugkamua nuwi pataja nuwi duka kagaju juki ainka yajag shij waamak takunak jigkamain disa iwagkaga dukanum patai chigki najamak ejapeen najamain diisa iwak tuka ukutia.

Iina munji chichak, daweem emamunum chigki nemaku juwakuik ujeg aepchatia chigki nuna wainak ishama tau asa, antsag daweem emamunmaya yuwakuish pampaushtaya tau asa yuwak pujusa chichakush ashishmas chichawajakui shimpantaiya tau asa.

Chigki daweemnum juki uweakuish numi kampujam disa nuna wajautin kutsaintujai nuwi uwetia dutika yutua ujeg ukutia dutiktsuk jintaa uwejá ukukmak aent kajegtinuk shikigtukmatai shimpantaya tuajame, nuniu asa iina muunjig chigkin dawemnumian juki yuawakug tukee kintamag kashi wega nunitai yuwauwai antsag, uchinash ayuju wajakchauwai uchik yuwakug takamtak yutsa nuniak ishimkagtuwa tau asa.

Muuntak chigki jukimun yuwashka shig japimak yajumaa wajakui tsetse kakaesuachinash dutika namaka ajapee wajakui atash, yawakesh yuwawai nunikmtai shimpantaya tau asa.

Daweem chigki kautunum emamunak yujag wenakmatai kuwaja yajuak ukuu wajakajui, nunisag kutsakmamunum

## Ijagmatuamu

- { Daweem emaku ijagmattaig atsawai.

## Muún unuimatan ujapakmau aidau.

- { Muuntak tiuwai yajag emakuik numik wainka tsupishtaya disa ajia apuntsa diyamash kupintsu anin jutaya aikashmak kupina tiuwai.
- { Daweem emamunmaya yuwakui pampautsuk yutaya dutikashmak chikimi yuwa tuajame.
- { Chigki daweemnum jukimu yuwakkuik kintamag kashi wega nuwi yutaya aikashmak mama iyajun atash yuwamtai shimpantaya tiuwa.
- { Chigki daweemnum nemaku juwakuik ujeg shig egaka jutaya dutikashmak ujee tepaun wainak ishama tuajame.
- { Chigki juki uweakuik ikakan kanaka numi wajautin kutsai nuwi uwetia aikashbaunak aents kajegtinuk shikigtuma nunikmatai shimpantaya tiuwai.

## Yamajam chicham aidau.

Daweemag. Yajag chigkin dawenum achikti tusa iwagtutai.

Yajag. Kubai yajuja najanamu.

Tawaip. Daek daweem ekaku jutai.

Chigki. Kuntin nanaptin apu ainau.

Yujag. Numi nejèn aina nunu.

Shimpanat. (Shimpanbau) Ujuig megkaebau.

Ujuig. Yupichu igkuut.

emamunashkam nemashtaig nunashkam juki kuwitaamas ukuuwajakui tikish ikamnum chigki shinuinamunum mamikis apusata tau asa.

## Waimaktasa ijagmakbau

<!-- image -->

Yamai dekawagmi iina muunjish wajina, ijagmakaya wekaesaya waimakuita nunu pachisa dekawagmi. Iina muunji waimak chicham antugtai nii wajuk pujustatua nuna wainak kanutmamag pujustatau asa shig ijagma wajakui waamak waimakta tau asa, iina muunjig uchinak juna ijagmitka wajakui: yujag ainaunmak ijagmitkauwai wakampen, sawinan junak ayujachui shig senchi kugkuin asamtai au yuutik iyashnum jegagtugmatai ajutap waamak dekapjuwa nuniak iwaintutsa tau asa juju yujagnak uchi aishmagkush ainaunak

ayujachui untsu aishmag muuntak yuwauwai tujash kuwashtak yuwachui. Antsag ayujachui setachi, pagatan, pinan juju ainaunashkam ayuju wajakchauwa jushakam kugkuin ainau asamtai jegagkagtuwa tau asa ijagmitka wajakui aantsag ashi yumintsak ainaunak ayujachui yumintsak senchi yuutik shupagtaya nunika daki dakiik wetaya tau asa, antsag iina muunjig tiuwai aishmagtik nuwajaish tsanishtaya igkunikaish chichashtaya tiuwai tau asa iina muunjig uchin aishmagchin ayasa wekama nuwa mininak dushidaun aantakug tsegkeka akumak wajai nuwa nagkaemagmatai amamak wee wajakui, nuwa kugkunti jegagtugmatai waimashtaya tau asa, aikasa yutai ainau namakia wenatunashkam ayujachui pepenan pepen tsakataitku yuwauti sapig ataya bachik utugchat akui iya sapigmaku kujautia tiuwai, atus iina muunjig tau asa uchinak nuigtush chimpuinumak muunta ekemtainig ekena wajakchauwai muun waimakun chimpuijin eketjinig wakanin magkagtuwa tau asa uchi tsakatnak ekeemsai tusa kuitama wajakui, nuigtushkam yujumak yuamunmashkam uchi shig apatus dukap yuwatagtaunash ujumak yuwata imanikam yuwa yuwakuam nujan jinta wekaekum atsanjashtatme tiuwai nuigtushka shiwag kanutjuwa tau asa aishmagchinag ujumak ayuju wajakui. Muuntak uchi aishmagchinak bachik tsaka antaig nuwan anentaimtujai tusa baikuan kesaja bakishkia katiuchijin dakiitu wajakui dukap katsuag muumpag pujusti tau asa nuigtush nuwan anentaimtutsuk tsakagti tau asa, antsag neje muunnashkam ayujachui waimashtaya tau asa uchinak nejenak yaigchin ayuju wajakui. Iina muunjig uchi aishmagchinak tiuwai nuwauchijaig wasugkamchatia nuigtush nuwa muntsugtajaish igkunikaish chichak wajashtaya etse akugtuwa nunikmatai etsetsetu dakuu eneakchau ataya tiuwai nunik ina muunji uchinak ijagmitka wajakui. Untsu muun aidau nuwentin aina dushakam ijagmauwai

tujash ujumak nigka waimaku asa tujash niishka datemnakesh, baikuanakesh, tsaagnakesh uwagtatus wakegakug ijagma wajakui ajutap dekapjujai nunikmatai wamak waimakchaig

## Ijagmatuamu

- { Nuwajai tsanishtai.
- { Yugag yumintsak kugkuin aina nunu yuchatai.
- { Pepen yuchatai.
- { Nuwajai wasugkamchatai, igkunikaish chichashtai.
- { Seetach yuchatai.

## Muún unuimatan ujapakmau aidau.

- { Iina muunjig tiuwai nuwajain igkuunishtaya nuwa kugkunti jegagtugmatai waimashtaya tiuwai.
- { Nuwajaig wasugkamchatia etse akutuwa nunikmatai etsetsetu dakuu eneagchau wetaiya tiuwai.
- { Yujag yumintsak yuchatia waimashtaya tiuwai.
- { Pina, wakam, seetach, pagat yuchatia kugkunti gegagtugmatai ajutap dekapjak iwainutsa tiuwai.
- { Iina muunjig tiuwai pepen yuchatia nunu yutik utugchat akui sapigmaku kujautia tau asa.

## Yamajam chicham aidau.

Ajutap. Iwainkagtin senchin sukagti.

Waimat. Ajutpa senchiji juwamu.

Pepen. Nakak uchi ayugchataai kujain aii tusa.

Shawin. Yujag yumintsak shig kugkuin wajakin shawia anin apu.

Yujag. Numi nejèn aina nunu.

Yumin. Yumintsak, yumimitu.

<!-- image -->

tau asa. Dutik ijagma wajakuii ina muunjig nunik waimak nii wajuk pujustinaita nuna kanutmamag chicham antugtai ajaantusa diitai wajas kajinas pujusui.

## Baikua umamu

<!-- image -->

Yamai dekaami baikuash wajuk umutaimpaita nuigtush wagka umutaimpaita nunu pachisa.

Iina muunji baikua uwajua duka aawajakui jimag nimtin: Mama baikua, shiwag Baikua. Mama baikuanak uwagtatus kupiakug kupikui tun numijin, tuja nunu numiji kupiakug ewejin ayapag úchi uwejanuna muun uwegjai dekapa diis nuna esantin kupig yajumaa wajakui.

Nuna dutika baikuan ikaunma kesakushakam kuchiyaik kesagchauwai nuniisag kupiakushakam kuchí, bachit, aina nujai awatig kupikchauwai, ayatak achika dekapa ewejinig kupikui nunisag kesakush tsentsakan etsentses

nuniashkushakam shigkin ichipik duka aituk nuwi kesaa wajakui.

Iina muunjig mamabaikua uwagtatkug, numiji kesajá uwagtinun juwakug pinignumak bete yumijinak jukiuwai waamak enamkagtutsa tau asa untsu, shiwag baikuanak ipaksumtauchik nuniashkushakam uweg amaumchik kupii wajakui waagki wamak inamkagtin asamtai tuja, nuna kesaja yumijin pinignum juwakushkam muun uwegnum nanchik nagkatka nuna dekaapa betekush juu wajakui.

Baikua umamunashkam iina muunjig wainkag tsapanmag uwagchauwai, nunin asa jintinkagtakush tukee umutia pinignum tiuwai, tsapanum umintik muun wegajin ampugnum punchúumiuwa anin jiintuja nunikmatai waittsa jataiya tiu asamtai baikuak tukee pinignum Uwagmauwai.

Iina muunjig baikuanak uwajui waimaktatus antsag uchi aishmagnashkam, nuwauchinashkam aajui waimakti nii pujustinjinakesh tusa, nuigtushkam muuntak besemakashkam umuu wajakui kajan yapajiata tau asa, nuna kajá yapajiachag tukee umimtanum ejetumaa wajakui.

Muun uchin aagtatkug shiig ijagmitkak kashikmas yujumkan ayugtsuk muun aagtinush nunisag yujumkan yutsuk jiina wajakui, nunik baikua wajamunum jeganta numi juki baikuan katsuajua nuna awati dii wajakui dutikam Baikua duke akaegak kagau iyaagmataig, baikaua kupikag juu wajakchauwai besematia anin jukijik tau asa.

Imaatikas numí jujukí awatus diis Baikua duke kagau iyashmataig numiji kupik jukiíg aak abaunum itaa wajakui tuwi apujus aagtatua nuwi,

tuja ukuakug aaknum awayag ukuu wajakchauwai, ayatak agaush uusa dukai dukuka ukuu wajakaui senchiji abuetukai nuniashkush kajajai tau asa.

Uchi aagtinnak Baikunak umika pempenak, uchí juki ikam jiina wajakui nuniak kampatum pagat ekéttsauchin tsupik aepjus chichajak. Jujú jukita ajum kitamakum bukunamnum tusa, nuna jukimtai, entsanakesh uchutak wegak nuniashkush yawanakesh awekak wegak aya wajakui.

Muuntak uchin ikám awekaasash wainak yapajak yuwawai tusa shig kuitama wajakui nuniak ujakui; yapajakumwainkam yuwamek besemaktatme nunikam dukap tsawan pujuschattame nuniashkush shiwag maam atinaitme tusa. Nunú aatus tabau asa uchishkam shig ajaantus ijagmá wajakui.

Uchi Yapajak wait anenmain wajaama nunitai muuntak etsá pagkai diis yama takuna antai pagatan bukunati tusa makichik ekétkaun susa nuna bukunamtai awe awekakua etsa tajimta tikich pagat ekéttsauchin susa awa awagkawa amuna wajakui dutika uchinak ikám senchi akumitkatsu etsa tega antai awakee wajakui aaknum nujantai waittsai tau asa.

Dutika aaknum tantamtaig eke awaitsuk nuwenakesh diyaku ata diyamin main taan yapagmitkatjai tusa ukuak shiig maii taa itipkan, tawasan, akiitain jampun, butugkun ashi iwagmantain juki susa ukuu wajakui nuna yapagmama wayaati aaknum tusa. Nunik, muuntak nishkam iwagmamag nuigtushkam baikuan kesaja umisadakamai, uchi uwagtinchakam yapa yapagmamas minis aaknum wayaunak, dawem untsujum

emtikata tusa emtikta wajasmatai nishkam untsujiya nuna takui uchí dawe titijiya nuna kajut najatug uwagta tusa dukai dukukbaun edases iwaintutsuk aajui.

Uchi baikuan uwagmatai iyakai tusa ajejan aesé wajakui nunik nuna nagkaekimtai duka ainkamunum tepesta tusa nuwi tepesmatai kuitamaa wajakui nuniakiniitnash inii wajakui nampeatsuash tusa, nunu iniam atsa, nampeasjai tutaig usukmaata tusa diyam shig usukmataig ekeetme tusa dakas, aták usukmakmá papuu usukmak kuwashtaig nampeame tusa tuu wajakui.

Uchi baikua ikagtukam tepesmataig muuntak pujusa dii wajakui dutika diyam aehaet tsawak Baikua inanta, nunitaish achikag ementsa nunak Baikua inanki awekau asamtai, untsu muun tuajame, uchi waugnuk wainkash tadaega ukuimatnash ukuima tuajame nuniakuish waitkash taiya ayatak idaitutia Baikua dutikau asamtai.

Untsu tsawan aajakui muun nigki Baikua umamujish, nuna nigki baikuamkushakam nigka ijagmatan dekau asa, kesaja ijagmak aagkua antai nigki uwajui, tujash nunak nina amumain atsutai ankauwai. Tuja nigki umakushkam, ashi umika ukukiu asa iwagmamtan shiig iwagmamag umu wajaku ainawai.

Muun akush, nuniashkush uchi akush uwag tepes waimata waimakug waamak sakapá wajakui, untsu waimashkug tuke ayaakuk (nampesmautak) tsawauwa nunitaig yujumkanak ayuju wajakchauwai, imá tuumchinak maanchuchin susauwai tujash sawichin.

Uchi, nuniashkush muunkesh baikua ayaaku (nampesbautak) jegaa taa niima ekemtaig nuniashkush yaa untsumua

tusagkesh wainak chicha nunitaig, iina muunjig 'esetjam diigsaipa yaum majushmamume' tuajame, nunak yau baikúamaume taku tiuwai. Untsu, yawa aintui tusagkesh tutaig 'esétja antukta wegá yawayi kuntinun aintui tabau' tiuwai, nunak yawá aták apusa kuntin maa yuwatnun waimatkati tusa. Tuja, uchi uwag tepes, ya untsumua, ya butua tusagkesh tutaig 'aanin antukta tatsuji yaum majushmamume tiuwai'.

Muun besemak umakug nigkik uwagchauwai, nunak tikish muun waimaku kajá atínaajuituja, nuigtushkam beseemakun amakug aaknum tantattak tuwí numi kampujam wajawa nuwi aag awajus chichajak. Baikua pinigkai uwajam amukum nunu jukim numi tukuta ewettsuk, nuniakum besejan ajapeajai, amina besejamiagme nuna amajaitusá numi tukuaku tsaiká ajaptaya nunika ukuaku aaknum wayaa nuwi tepetia tuajame.

Muuntak tiuwai baikua uwaja sakapajaish neje waamak yuchatia, nunisaik katsujam aina dushakam yuchatia, nunu ijagmashkuik kantaushmatia pujusmintik tau asa shiig ijagmitká wajakui. Tuja, jiínum tuújin niimkuishkam kashik tsawá aniakui jegáshik egketuu wajakui wamak maak nimti tau asa.

Muun baikuan akagtakug aatus ijagmak akagtuu wajakui, nunuimaatiksa aaja iniibau asa uchi aina duka waimaki tsakainakchicham antugtai, wajiu, ajaantusa diimain, tsakaa wajaku ainawai.

## Ijagmatuamu

- { Nuwajai tsaniishtai.
- { Yujumak yuchatai.
- { Uwaja yama sakapamuik neje yuchatai.

## Muún unuimatan ujapakmau aidau.

- { Iina muunjig tiuwai ijagmaku wekaegaitkuik uumkaikesh yuchatia besematia tiuwa.
- { Baikua kupiakui numi awati diyajin dukee akaegak iyajuk juchatia besematia tiuwai.
- { Baikuami tuujin niimkuik kashikmasa tsawamunum jegashik aya nunu juki jiinum egketia waamak shig niimtasa tuajame.
- { Baikuan baikuamiuk shig dekagtsukek tuumpik kutaptinuk suchatia pujushminuk kantausha tiuwa.
- { Baikuamkuik tsapaik umushtaya muun wegajin ampugnu punchumiuwa iman jiintuja tiuwai.

## Yamajam chicham aidau.

Baikua. Ajak waimaktasa umutai.

Waimamu. Ajutpa senchiji juwamu.

Wega. Yaunchumuun.

Punchúumiu. Ampugnum iyag bukamkaju egketa nunu.

Iwagmamtai. iina muunji yapagmamtai aidau.

Tawas. Tentem piigsha ujejai najanamu. Atsejutai.

Akiitai. Piigsha sukiti ijumja najanamu. Kuisnum nenatai.

Tentem. Kugkuki tagkiji etsentska baseja tenteaja jega atsejutai najanamu.

Sukiti. Pigsha numpijin uje kapantu ajanunu.

<!-- image -->

## Bikua augmatbau

<!-- image -->

Yamai dekaámi ikamia kuntin bikua tawa nunú pachisa: Iína nugkeg shiíg muúntai ayawai kuntin yutai yuchatai antsag ayawai kuntin yukagtin nuigtú esajatin aidau nunin asamtai ikam wekaekuik kuitamamsa wetaiya tusa iína muúnji jintinjamauwai.

Nuna tusa jintinjakuish uchitik antushtaiyá tuja muúntak dekaskea nuna tujamaig nunin asamtai ikam wekaekuish shiíg emamkesa kuitamamsa wekaetaiya, nunitsuk wauwaugtaik wekaekamaik umimtaiya tusa muún tujamiuwai.

Kuntin bikua tawa duka pujuwai ikam, kashi yutaijin egak wekaenai niímeg kapantakui kuji tsakata annai shiíg tujutjutu wajaknai, kakajus wainchtia tuja nanchik wajasui, jiísh tentesh wajaknai numpa emkemjukmauwa nuninai jií ejapchijin wainak kuntiná aánnai tujash bikuak ishamtaiyai.

Kashi wekae wekaekawa tsawak daéknum nemaá kanak detawai tujash shiíg apija disá tsajauwa imanum nemás kanawai, kakajus dekachutik wainmaitsui kuntin bikua tawa duka.Tuja iína muúnji takatá ipáma takak yujakmá wainkajui ikam daeknun detaun wainak kuitamas ashishmatus shiíg emamkemas tsupik mauwai.

Tuja dekaámi awai jimág bikua, ikam wekaesa chichajin bikua aijá nunak tajimak bikua tiuwai nunú aigkamtaig jachatia aták tajimak atinú iwaitak tiuwai. Tuja tikish bikua awai ishamain nunú ikam wekaesa chichajin nuniashkush dushiajin aigkamtaig iwashtaiya numpa iyaká jataiyá tiuwai, tusa iína muúnji ishamas disui, nunuka ayawai ikam kakajus wainchatia pachiashbau ikam wekaekamá waintaya. Yamai dekaámi muúntak ikam wekaekun dushitnash dushigchauwai senchi untsumkash chichatchauwai ashishmataik chichas wekaesauwai.

Nunak taku tiuwai uchití imatú wekaejin pujushmintinak pasun aigkamtai iwashtaiya tusa tiuwai, nuigtush imatú wekaekuik kakajus kuntinush igkushtai tusa tau asa muúntak ashishmas chichas wekaesauwai ikam wekaekug.

Kuntin ishaámainuk imá bikuakechui kuashtai, ikam yawa, untucham, bukea, tsejeau, pumpuk, wakiam au aina nunú ishamain kuashat ayawai nunin asamtai muútak kanak atushat wekaegai untsumtaish, aikchauwai nunak shaám tiuwai. Nuna shaám shina nuna ayaákug yuwam amainai nunin asamtai muúntak takamtak wekaesauwai.

Nunú kuntin ishamain aina nuwi pachitkawai bikua auk shiíg pachiashbau waintaiyá ikam dupakunum wekaekamá, ashi muún aidau wainainatsui wagkí

tusa tamaunum kuntin dupakunum kakajus wainmainchaunum pujau asamtai anentaimja diyashkuik wainmaitsui wekaekamá nugkaush detau waintaya tusa tuwajame.

Yamaiya juwig pegke wainnatsui kuntin bikua tusa taji duka, wainchauti wainkaik yaki kuntinú maásh nenakme tusa

## Ijagmatuamu

Muún bikua wainkattak ijagmatuamuk atsawai tusa tuwajame.

## Muún unuimatan ujapakmau aidau.

- { Muún chichák uchitá ikam wekaesaik wainka untsumá wekaechatia bikua aigkamtai iwashtaiyá tusa tiuwai.
- { Bikuak pujuwai ikam shiíg dupakunum.
- { Uchitá bikua wainchautik yaki kuntinun maásh nenakmé tumainai jakaujai betek detawai ikam daéknum.
- { Bikuak kuntin kuji tsakatá nimeéga annai.

## Yamajam chicham aidau.

Ashismas. (Ashismasa) Nunak dipas chichamun tawai. Mina apág ikam wekaegas ashismas chichawai.

Emamkes. (Emamkesa) Nunak kuitamas nuniashkush dipásam taku tawai. Mina saíg ikam wekaegak emamkes wekaewai.

Wauwaugtaik. (Wasuwasugkamtaik) Nunak wasuwasugkamtaik wekaemaun tawai. Mina yatsúg ikam wekaegak wauwaugtaik wekaewai. Bikua. (Pasun) Nunak bikua aigkamtai numpa iyáka jataiyá tiuwai. Mina yatsúg ikam wekaegún bikua aikam numpá iyák wamak jakae time.

tumainai, niímek kuji tsakatá nimeéga nunin asamtai wainchautik yaki kuji maásh denakme tusa tumainai. Nunin asamtai iína muúnji chichakug ikam wekaekuik wainka chichakí, dushikí, wekaechatia bikua aigkamtai pujushmintik iwashtaiyá tusa nuna chichaman ukugtamkiuwai.

## Inák juwaamu

<!-- image -->

Yamai dekaámi iína muúnji wajuk inakun jukuitá nunú pachisa: Iína muúnjin wainak tsawantaik inaknak juúkchauwai tsawanta dekau asa ikam wekaegak wegak inák nejekampash waja nuna disá ukuawai, nunik aták wekaegak wekamá Wainui inák senchi kakegun, dutika jegá taá niína nuwejai chichaman jintiag kintamak yujumkan jiya,

nuigtu umutain juki uminas kintamjauwai. Nuniak muúntak ipaáwai niína sain nuniashkush niína kumpajin, dutikam nuna nuweshkam antsan uminak kintamjauwai nuniak ipakun kakut kupik niína chagkinjin egkea juwawai nunik ikam tsawau tsawak jiínui.

Muúnta nuweg shiíg emémen yujumkan jiká umumainun jukí shiíg wakekegat tajimat uyuúniuwai niína aishí inakú juwak wetai.

Yamai dekaámi yujag inák taji nunuká ikam mujá ayawai, namaká uwetak atsawai nunin asamtai iína muúnji inákun juwak wegakun ajumag táchui atushat asamtai kintamkug niína aákjin kanag tauwai iínakun jukaá.

Nainnum waka wega wegakua jegawai inák ijunmaunum nunik inakú wajautin diyawai kakekaush atsuash tusa diyam kampatumak kakekaunak jukí chagkinum egkea apujui. Nunik muún wajas diyawai kuashtash nejeká tusa tujash wajutash wajumainchau kampujam ataig chagkinan juki inák nejek waja nuna wajautin chagkinai awantug apakui tsamak kakegak makishkish apintsuk kakekatí tusa aikauwai.

Nunik tikish inák yantamchijin wajaun jegantá diyam nejek eme wajasmataig muún diyawai inakú numijish kampugmashit tusa nunikmá tsejeg ataig ipak jukimun ashi niná iyashin shaukasua yakamawai kapa wajas inakun wajawai nunak aniawai inák tsamag nuniashkush chamig ai tusa, dutika muún inakun wajuk pegajá akaké wajakui, nunik akakekmatai nuwa ditajai yujá nunú wekaetus yajuak utuamui, dutik iína munjin inaknak juúkui. Nunik wajupak yujawa betekush akanak juwak shiíg tsamakunak akanak batsawai dukúg yujumak jiyámun takus yujá nujai yuwatnun.

Iína muúnjin inák wajau wainkag kajimattsui duka yaá muúta wainkae nudau wegawai,

shiíg ipantug ukuawai tikish aents anagmawai tau asa. Inakuk shiíg wagki yujag yainkai iman asamtai iína muúnjin shiíg kuitamkauwai. Antsan nuwa ejamtinush inaknak senchi yayawai pegkeg asamtai, tuja untsu nuwa ejamtin inák tsamagmatai yuwak inakú kuishchijin yumaitsui tiuwai ¿Wagkag yumainchauwaitá? Tusa tamaunum uchi akinak kuikuishik akinmain asamtai muún aátus tiuwai.

Tuja iína muúnji inakú kuashat juúk itawai jegá nunik niína patayin ajampeak niínu ampinna nunak ichinkanum chimpia shiíg epeg yakií ekenui tsamakmatai yuwatatus.

Tuja inak tsamakmataig dukujuk shiíg yujumak papuú disá jiyawai dutika najukmatai ichinkan akakí muún makimakichik uchijin tinamui yuwatnume tusa, dutika susam uchi inakú dakak niína uwejin tii yuwawai, dutika yuwak inakú

saepchijinak shiíg ijumag atushat ajapeawai kagak tsumainu mejeau asamtai.

Muún chichák tiuwai inakú saepé wainka jiínum ajushtaiya inák nejeak majuegá tusa uchinak shiíg jintintuamu asa inakú yuwakush saepenak kuitamak ajapauwai, tuja jigkajinak wainkag utsagchauwai yama ajanum dukúg ajakmakui nuniak niína nawanjin nawanju inakú jigkaichiji ajaktá aták tikish inakú yuinakui yaí wekaegim tusa aja tugkitken kuashat ajakui aták atsumkas yuwamig tusa. Dutika ajakmauk aja asauk wetai inák muún waig nejekmatai atsumkas muútak pujusui.

Yamai dekaámi wají kuntiná inák nejekmataish kautua nunú, yuwawai kashai, kayuk nunitai muún kuntinú dakak mauwai nunin asa yujag inák wajataig iína muúnjin kuitamkauwai yujag atsumtai asamtai.

## Ijagmatuamu

Inák juúktatku weaku ijagmatuamuk atsawai.

## Muún unuimatan ujapakmau aidau.

- { Inák ashi kakekati tusa takuik chagkinai awatjá ukutia tiuwai iína muúnji.
- { Inák juúktasa wegakuik ipak ukushtaiya ipakmamja wajutai asamtai, dutiktsuk wajukmak inák chamig amain asamtai.
- { Muún inaku juúk jegá itá yuwakug saepen atushat ajapeawai wagki nunú saepé kagak senchi tsumainun mejeau asamtai.
- { Muún yakií wachauk inák nejekmataish juúk yuwachui dakawai kekegun yuwatatus.
- { Nuwa ejamtinun tiuwai inák yuwakmesh nawanju inakú kuishí yuwawaipa uchi akinak kuwish wajasu akinawai tiuwai.
- { Inák juká jegá itaish wainka pataja ukushtaiya shiíg ichinkanum chimpia epejá ukutia.

## Yamajam chicham aidau.

Kakut. Tusa tawa nunak yujag jimaipituk dakámun tawai. Mina dukúg yujagken kakut dakakme.

Wakekegat. Shiíg aneas wekaega nuna tawai. Mina ubág inák juwamunum shiíg wakekegat wekaewai.

Tii. (Tiwis) Inakun yuwak uwejin tiwis yuwamun tawai. Mina apág inakun yuwak uwechiji tii yuwa nuna tawai.

Atsumkas. (Waitkas) Yujág ajamuk iína muúnjin atsumkas pujawai. Mina apág yujagken ajakú asa atsumkas yuwawai.

Kagák. Nunak tawai inakú saepé kagák mejéga tusa tawai. Mina apág inakú saepe ijumjamu kagák senchi mejeawai.

## Muun íkam kuitamkamu

Jutii muunji ikam kuitaamkamu pachisa augmatbau dekaami.

Yaunchuk muun aajaku aina duka shiig muuntan ikamnak ajaantus dii wajaku ainawai ashí dita atsumamuji aidaunash awíyan juki umigmamá wajakaju asag. Nunisag kuitaamtanash shiig kuitamá wajakaju ainawai tutitag awajam wii atsumamun sujuschai tau asa.

Muun ikam wekaegak wegakug, wajina wakemkatatus jiinua nunak mamikmas makichik anentaiyaik jiina wajakui. Nuniu asa tikish wajíi dutikmain aidau igkuakush nunak uyumattsagkesh diischauwai, wainkan atsumchatin ayaitkun ikama tutitag awaakaig tau asa.

Muun nii atsumamuji aidaun ikám jukitatus wegakush, numi muun nuuniashkush tsakat, aina nunakesh tsatsut awatkiigkes wekaegaa wajakchauwai, nunisag uchiji tsakat aina nunash jintintak, numi aina juka wainka tsatsumkijik yujashtaiya, nuna nunii wekaena duka aents pujushmin akatmamak nuní wekayin tibau asamtai.

Tuja, muun ikam jiinki ajak waimatai. Datem, tsaag, Baikua, yáji aina nuna utak jiinkug nuwejai tsaniitsuk yujumkanakesh yujutsuk shiig ijagmatua jiinaa wajakui ajaka senchijin emegkaatkaig tau asa. Untsu muun yají jukitatus jegantaag chichagkauwai nuniak; wait aneasam iwaitukta atsumakun minitjame tusa segá juwakush jukiuwai.

Dutiksaag, Entsa aina nunashkam dita wakegamunak takaschaju ainawai, imá senchi akasmatus diinau asa, bika aidaukesh utsanmainchau sujimas kuitamá wajaku ainawai shiig pegkejan uwag batsatu asa, nuwigtuushkam tsajugkush, mamayak aidau atais nuwiyayan yuwa pujuidau asa.

Jutii muunji aajaku aina juka, ikam numigkamun wainkaash minau atí tusaagkesh anagmag ukuu wajakchauwai ayatak, wakeejus diis wajastii tusa eme anentus idaiyá wajakajui waagki, nuwiyan káap aidaunash tsujiag júki nii atsumamuji aidaunash umigmaa wajaku asa.

Iina muunjig ajak tsuwaamatai wegaantu, nuwigtu numi, entsa, kuntin, namak aina nunak, shiig kuitamas ajaantus diis batamsau ainawai, nuniinak ikamnak emestanakesh emestsuk imatiksag kuitaamkajui.

Aatus jutii muunjig ikámia ajak, kuntin, Entsa, aidaunak shiig kuitaamak ajaantus dii wajaku aina nunin aig, yabai muun aina juka ikám jiinainakush numi wajau wainkush ajaantutsuk tsatsut awatkiag yujainawai, nuwigtuushkam ajátnas ímatiksag aják amuinawai nuniinak ashí ikamia kuntin pishak aina nunak uwakek kakajus egamká yumainchau emakaaje.

Dutiksag entsa pegkeg uwaja batsamaa wajakmauwa nunashkam yamaik jíju ijakmamin aina nuna, nuwigtuu wajii kuwijaa utsaanin aina nunu aidaunaskea yajuak entsá ukatua kakajus kajintsá umumainchau awajus emainak ditak jatá jujutmamkiag wake besemjan jinuinawai, ikáman ajaantus diischaju asag.

Iina muunji pujutan jintinjama ukugmakiu aig, kuashat aents aidauti dewajá batsamsa jutsu imá pegkejaitai tusa tikichi pujutii jikamjusa batsatku iina ikamjig amuka weenaji, nuniaku pegkeg dase mayati pujuu wajakmaush nuniasji, nunisaik pegkeg entsa uwaja pujuu wajakmash dushakam nuniinasji ashí ikamiag emeska weedau asa.

Ashí iinia aidautik, jutii ikámji emeska emakuik pujut wake besemjanum jegantatji nuniu

asa, yamai nagkamsa jutii ikamjig shiig kuitaamkau amainai nuniaku ikamia ajak aina dusha ajakmaki

## Muún unuimatan ujapakmau aidau.

- { Muun chichak, uchita ikám jiinki wekaekujik numi wajaina duka awatchatia, nunak aents pujushmin nuniiya tiuwai.
- { Ajak iwaikagtin aidau jukitasa ikám wegakuik nuwajai tsaniitsuk wejutia, nunikchamak ajaka senchiji megkaega nunik iwaigkagtusa tasa.

## Yamajam chicham aidau.

Akasmatut. Antias diisainum tusa sujimsá pujámu.

Iwáikagtin. Ajak uwaja tepesjin júniktinaitme tusa idaktuja nunu.

Jíju. Ashii wajii nugkaa tepes ijakmamin aina nunu.

weenaku, entsa aina dusahkam shiig chichamjuka kuitaamka emeemen pegkeg uwaja batsaamain ainaji.

## Datem umamu

<!-- image -->

Yamai dekaami wajuk iina muunjish datemnash umu wajakuita wajina nuigtush ijagmauwaita nunu pachisa. Iina muunjig yamai uchiti papi augjai tusa ayatak jegag batsatag anii wajakchauwai nuigtushkam yamai uchik papin augchaushkam imasenchi jega pujuinawai tujash iina munjig uchijinak aikag jegag wainkag batsaschauwai. Nunin asa

dateman ekenag amuu wajakui waimaktinme tusa.

Iina muunjig dateman ekenkattakug tsawantan mamikia jinkiuwai dateman ekenkattakug nunik yujumkan yutsuk tuumpin sawichin uwag jiinki aakeen jeganta ashi tsetsen juká shiig ipantug nuwi jiin tsupia chipuman dakaja umii wajakui nuna umika nuwi shigki katsuajun juki esagman wegkagkatun pinig ekemainun dakaka shig base bases juki aaknum ejega numin tsupik ajintug shigki yantamainchau ichichik umi wajakui nuna ashi umik idaya datetan sutuji patagtinnashkam papaa umiwajakui wajupa uwag weakug waimakat nuna dekatatusa nuna umika idaya pinig uchuchiji najanka dukuji umikbaun datem umaku takastinun nijaka ichinkanashkam takashtain juki iwaka nija nijas umiwajakui nuna ashi umik ukuak datem nina ajamujigkesh ataig nuniashkush tuwi datem wajaun wainkae nuwi wajuka wii juwajame minash iwaitkata tusa aujus tsupig juu wajakui, tsupiakug kuntuwen dekapa tsupi wajakui, chigkunin nagkama eweg eketka awi dekapa tsupii wajakui dutika nuna tsupig juki niina aakjiin dateman ekenkatnun umika ukuki nuwi ejegawajakui ayamtai najanamunum, nuwi juki ejega numin katsugman diisa tsupik juki shiig temashmag pujusa dekee wajakui dutika ashi dekeag umika duka aituk nuwi ijumag idayak yumin ichinkanun jimaituk ekenak nuwi chipiiwajakui datem dekeagbaun, nuna dutika ashi chimpia ukuwa wajakui nuniak yama ekenak pujusa tuntuin awatu wajakui, tujash yama ekenkaag tuntuina dukapek awatchauwai ayatak tugtug tugtu tugke tugket awati idaya wajakui nunitai muun tuntui antak tiuwai yama yama ekenkae tusa deka wajakui, nunik ekenak kuwa antai yumin aankuashat yajatuu wajakui

nuniak awatu wajakui tuntuin iba ibatikakua etsa tajima antai nuni dukap awatiuwa nunita ukuwai tusa deka wajakui iba ibatikakua yuminak yajatu pujuwajakui shig datema senchiji jinjati nuniak yapau wajastitusa duti dutikakua etsa tega aniai tuntuin awatu wajakui nunia mijattsuk patatkau patatkau awattai umike umike tusa muun sutu umak pujaushkam iish ijutjukmi tusa muun aidau jega pujaushka payagkun juwaku weju wajaku ainawa nunitai dekas dateman ukuguk wamkek umu wajakchauwa tuntuinak pata patatkau awatu wajakui nuniak pinigka uchuchiji aina nuwi shikija sigki wegkagman patai jigkauwa nuwi pinigkan ekenag ejega wajakui nunia muunkesh ijutkatatus minau jegak wisha wisha minajai ijutkatasan tutai tata tata taku uwagta tusa tama pinignum yajaka pekaimua nunui nagkama sukutnunak umpuasag umpuasag umu wajakui, nunu ekenjamua nunak ashi uwaju nuniak tuwi imik achiawa nuwi imak ukukishka patasag umu wajakui nuniak tu kantama wajakui: 'tsau tsau tsau,tsau tsau tsau mina muunjun amu wajakun kannutjatja, chai chai chaii chai chai chai nuwa nimtinchin kanunjatja, shauk patakugtinun kanutjatja, chimpuigtinun kanutjatja, intash wajaknu kanutjatja' waja wajakui nuniak shig nampeka waketu wajakui nunikag ina muunjig ijutak jegauk jeenig waketu wajakchauwai nina ayamtai aak umikbaunum wee wajakui nunik wegak nuna atsaneak tuu wajakui tea tea, cha cha cha waja wajakui iba ibatkawa payagkun ushujus nina ayamtaijin jega wajakui nuwi tepesa nii waimaktinuk waima wajakui nuiashkushakam jinta wekamagkesh waima wajakui untsu waimashkug nuwi tepes sakapag waketu wajakui jeenig. Nuniai dekas nii dateman ekenaduka ashi uwajagmatai nuwi niishkam yajak ejegak umu wajakui

nunik niishkam antsah kantama wajakui nunik nuwi nii imiki pujajamak iyak ajapa ataktu uwag aaken waya tepe wajakui nunik waima wajakui untsu nii wamak waimakchatnuk waimaskeshkam sakapa wajakui. Aaknum jegantasa wegajin ajutpakesh chichagtau wainkuik aan chichatpachumes tuwekaeme takuik payagkui paat awantaya dutikam ajutpachuk bashit megkaega tuajame wainak datema nampejish tsanujata nuniau asamtai aiktaya tuajame untsu nunu tusa awatjin ajutpak patii najaneak chichagtuwa iwaitak tuajame, antsag iina muunjig tiuwai ajutap iwaitak amish, pumpuk etsa chikiwi, aina nunu iwaintak chichagtakuig antujuk pujushtaya jimaituk tsujitia nuniaku aanchichatpachumesh takuik payagkui awattaya tuajame, nunu dutikashmak chicha chichagtakua besejata tuajame, antsag aakji pujaushkam tiuwai. Nunik nuwi aaknum pujusag sakapag baikua sutujin ashija numi papaamunum pataja ukuki jeen waketu wajakui nunik jeen jegashkam tutupnik yujumkanak yuu wajakchauwai tuumpin sawish tuwimjuam nuna umu wajakui, ijagma nagkaemak duwi yama yujumkanak yuwauwai.

Iina muunjig tiuwai, tsaag uwagtasa wekaegutish dateman umika tuntuin awatu antakuik iishkam ijagmaka wekaegu asa ijuttaya tiuwai tujash dita weantu wainitai aina nunu ekenkui ijuttaya tuajame. Datem ekenku wekaegutik waimashkuik nuwigkik bakishkia ekenkaik nagkaanchatia ekena pujutia nuniaku datema sutuji wajupa pataja wegaknuk waimaktag tusa pataja ematia tuajame, dutik iina muunjig datemnak ekena wajaku ainawai nunik waimak puju wajakui nuigtushkam jamamtuchu pujusajui.

## Ijagmatuamu

- { Yujumak yutsuk jiintaya.
- { Nuwajai tsaniishtaya.

## Muún unuimatan ujapakmau aidau.

- { Muuntak tiuwai datem ekenkatasa jiinkuik yujumak ijagma jintaya nuniashkuik besematia tiuwai.
- { Datem dekeaku pujakuik shig temashmaja pujusa dekeetia intash egkemamta datem wakanin mantugtuwa tiuwai.
- { Datem uwaja jinta weajin wainak ajunpa anin chichagtakui payagkai awattayanuniaku aan chichatpachumesh tutaya tachamag wainkash dateman nampeeji tsanujata tiuwa.
- { Datema sutujig wainkaik nagkimkaik ukushtaya ajutap waamak iwaitsa tiuwai.
- { Datem umakuik payag jutsukek umushtaya tiuwa.

## Yamajam chicham aidau.

Datem. Daek yapau waimaktasa umutai.

Payag. Shuwiya numiji datem umaku nampeka ushuujuatin tsupika najanamu.

Shigki. Tuntuama numiji katsuaju.

Ajutap. Iwainkagtin senchin sukagti.

Ushuujutai. Numi tsupikbau iyajaig tusa ushujutai.

Tuùm. Mama tsaika inagka tuwimamu.

Tuntui. Shimut awaja awattai najanamu.

140

## Tsegasai maut

Dekaami iina muunjish wajuk tsegasaish maash yuwauwaita nuigtush wajina ijagmatu wajakuita nunu dekaami. Iina muunjig yaushkek akaju atsu wajakua duwik kuntin chigki ainaunak tsegasai uumnum egkeka tukuu maa yuwajaku ainawai. Iina muunjig tsegasai tukumuun yuwakug shiig ijagmatua yuwauwai nunu ijagmatuamu aina nunak yuwachui ween, ashi yumintsak aiana nununak yuwachui antsag yuminashkam uwagchauwai.

Tujash jimag tsegasan takasui: tsegas najamin, tsegas akajuutak. Tsegas najamin tiuwa nunujaig tukumuk chigki, kuntin aina duka iwajá jatsa tuajame nunin asamtai tsegas najamnai tuku maamunak uchinak ayujachui ayugkushakam uchi muumpaju ijagmatai aina nuna ijagmamainun ayujauwai, nunu uchi ayujamak ijagmakchamtaig tsegas najamna nunu najawe megkaega tau asa uchinak ijagmitkauwai antsag ijujatin aina nunashkam yuwachui kuchinash, atash weganta nunak yuju wajakchauwai nunu ijagmatuashmak tsegas mamuuwa nunik besega tau asa. Tujash yumintsak ainaun weenashkam yuwauwa dunak yuwauwai tsegas akajutak tuajama nunujai tuku maamun yuwa yuu wajakui. Akajutak tawa nujaig kuntinnak tukug maachui wagkapa kuntinnak tsegas akajutkak kuwachu asamtai untsu chigki aina nuna tukuu wajakui tujash waamkek jaawajakchauwai tukum wekaetaig pataetus diyam jakamtai juwajakui juwashkush jukichui atushat wemataig.

Tsegasnak iina muunjig ichinkauchin uchuchijin nuwen najatjuata tusa tima najatua nuwi epeja jiuchinum nenas kuitamkauwai nuniak akanak akajutkanash egkea nenasui dutikau asa mamikis juki takasui, tsegas dukap nemas bikajamtaig

yumugkun egketua uchimattakug ijagma taka wajakui nuna takasashkam tukumun yuwa ijagmamaina nujai betek ijagmauwai. Iina muunjig tsegasai maa yuwakug ijagmas yuwauwai nuniak shig kuitamkauwai nujai maa yuwau asa.

## Ijagmatuamu

- { Yumintsak yuchatai.
- { Ijujatin aina dushakam yuchatai.
- { Wee yuchatai.
- { Kuchi yuchatai.
- { Yumi umushtai.

## Muún unuimatan ujapakmau aidau.

- { Muuntak tiuwai tsegas najamnai tuku maamuk uchi ijagmamainchau aina annuk ayugchatia tuajame, ijagmatuashmak tsegasan najawe megkaega nunikmatai tukuamash jatsa tau asa.
- { Tsegas najamnai maamu yuwakuik weejaig ayakaik yuchatia tsegas mamuwa tuajame.
- { Tsegas bikajamtai uchimattakuik ijagma uchimtaya nunikaik nunu takasaishkam ijagmatia tuajame.
- { Tsegasai tukumu yuwa ijagmat pujuig takui akantsa akajutag ematia tuajame.

## Yamajam chicham aidau.

Tsegas. Jatai yapau ainau najanamu.

Ijagmat. Wakemjai tusa yuwashbau.

Tsegas akajutak. Jatai ainau najanamu ujumak senchiji ajau ijagtushtai.

Chigki. Kuntin nanaptin apu ainau.

Dukap. Kuwashat.

## Iinia pegak pegakmakbau

<!-- image -->

Yamai dekaámi iína muúnji wajuk pegakan pegakmak pujusuita nunú pachisa: Muún pegaká pegakmaktatkun ikam wekaegak wainui tuwig ayawa tintuk nuniashkush kugkuk katsuaju nuná jegajua shiíg ipantug wajas diyáwai tuwig numi chuúgmaush tsejegkush wajawá tusa nunik wainak tagket tsupik nií wajupá

esagmakita nuna dekapmama tsupiawai.

Nuna numi tsupikú asa yama tsupiawai tintukí duken nunik tagkijin chiut etsentseawai nunik numi nií dekapmamua nuna juki nujai dekapá tsupig ijumui tatagkasua. Nunik tikish nuna yantamen tintuk wajattaman nunash jegajua nunash shiíg kuwamatug wajas nunashkam

tsupig tseut etsentseg nií numi dekapmama tsupikmaun juki nujai dekapma tsupik batsasui.

Dutiká kuashat wajasmatai shiíg pegajá ijumag chú daekan makichik atsujá kaét jigkaá jegá waketak yanaki itá etsa sukuati tusa tintuk ujakbaun batsasui, dutika sukuamtaish aták dapampak ukuawai dutikam shiíg tantamtuk pegkeg weawai. Nunikmatai muún kuchichin juki numinum ekeémas makimakichik tsentsakan juki tsentsak ujagmauwa nuna tagkichiji pujusama nuna kesag utsantui dutikam chuwin wegawai tsentsak. Nuna dutika pempenak tsentsaka wajautichijia nuna shiíg akugkus wagajú jiínki tusa kuitamak umikui.

Dutiká tsentsaknak atug ukuak káapin juki shiíg pakag etsentseawai esajam wajaknun dutika kuchiín juki kuitamas basejá ijumag, nagkamui tsentsak jeétan dutika shiíg wegkagman kaekasua jegaá ejapenish jegaá inagnak nunash kaekasua jegaáwai.

Imaátika umik tsentsak jegaámun ukuak muún ikam jinkiuwai numi katsugman tsupiktatus, pegak minantuatnun, dutika nuna tsupik ukuak kuúntan egaáwai, nuniashkush egaáwai kupat katsuajun egaká wajautin tsupik ipaksumak dakaáwai dutika shiíg baseg etsaká batsak pegakmaku papatnun esagman tsupig nunash shiíg sakutín utsantuk kaét jigkaá yanaki itauwai.

Nuna ikaunmá pegak pegakmaktasa mamikiamunum pegak minantuatnun juki aepes pegak papatnun patai diyawai dutika nuwi mamikiawai waá taitnun dutika waán iniínit tai ukuak shigki ajiatnu nayaáwai dutika ajia shiíg numí juki takekasua ijuawai dutika ashi ijug wewe buchitmainchau emawai dutika káap etsesjamun juki shigki dayagmaunum jigkak ukuawai dutika numi chujam tsupika aepsamua nuna shiíg numin shiígkijai apatuk kaekasua jigkawai ashi jigkag pempenanak pegak papatnun pajat patai ikakantush patág káapi juki shiíg kaekasua jigkawai tikish yantamenash

aiksag jigká wewe emawai dutika tsentsak wegkajam jegaámun jukí pajat patáwai dutikam pegak pegkeg bichamchat tepesá ayamain wegawai.

Nuna pegakmak nuwi tagkamach tawa nunak aputawai wawa saepé pakai jukí shiíg etsanu aepsam nanaja nuna shiíg dakuek pegaká esantí diís tsupik aputawai pegaká tuntupen aiksan aputawai chaiknumash dutika pegak pegakmakmau asa muúnta pegakjin suwe bichamchatui uchitik ibaunum tepesa ayamtaiyame iína apachji pegakjin.

Nuna dutika ukuak patach tawa nuna aputawai dekatkauk tsupiawai jimag chinapin nunik pegak pegakmaká apusamua nunui dawe aeptaiya awi mamikis chinapin ajía numi katsugman tsupik minawai pegaká wegkantin mamikis, dutika nuna waápken jií kapaji tsupiamu batsatun juki chigkimin aputus ikapawai nunú tutáya tagkamach, iína muúnjin aátus pegakmak patachin patashma nuwi nawe minaá kanuú wajakui, nunak jií ikapagmauwa nunú tsetseknak suwatsui iína muúnji kananunak.

Muún ikam kuntinun egamak weé taá ayamkush nawen patachnum patas ayamsauwai, nunik kashi kiítai kanakush antság kanajui nunin asa iína muúnjig jiínak ikagnakchauwai machik asa asa tuwig shintawa nuniak aták chigkimí tsutsutuk ukuawai jií kajinkai tusa, nunik muún tsawak wamak nuwenak ishintajui nuwaichi tsawawai tusa tama dukúg shintág yujumkan jiyáa ajamsauwai nina aishin.

Iína muúnjin tsetsekaik waittsachui jií shiíg anamaá pujusui nuniak nawenak kashi kashinig sukuak pegkeg jamamtuchu batsamsauwai tsetsek achikchamu, tuja muúnta naweg katsujam tata jagkish kakajus besemainchau asa ikam wekaekush senchi tupikakiuwai.

Muún aátus pegakan pegakmak pujusui yamaik nuninun pegakmak pujauk atsawai ií batsatkamunmag.

## Ijagmatuamu

Pegak pegakmaktasa ijagmatuamuk atsawai tusa tiuwai iína muúnji waimaku jintá tepesú aina nunú tawai.

## Muún unuimatan ujapakmau aidau.

- { Muún tiuwai Uchitá muúta pegakjin tepeshtaiya tiuwai.
- { Pegak jegaákuik wainak daekai jeéshtaiya, káap katsuaju disaá jeétia tiuwai.
- { Pegak najankuik tsentsak juwakuik tintuk ujaká, nuniashkuish jutaya kukkuk wajau ujaká dutikaku shiíg basejá jutaiya tiuwai.
- { Iína muúnji pegakan pegakmakag aputawai tagkamachin tsetsek kashi waitkagsai tau asa.
- { Uchitá muún pegakmakag tuké apujui patash tawa nuna niína kagkajin mai patas kanagtin asa tujash yamaik atsawai patashma kanamuk.
- { Tsentsak ujajá jegá itaik tsentsaká wajautichijia nunú shijush akugkuasa tsupitía tiuwai.

## Yamajam chicham aidauk.

Tagkiji. Tawa nunak tintukí duke tagkiji ujaká juamua nuna tawai. Mina saig kugkukí tagkijin ujak itaáme.

Chiut. Tsentsaká ujak ichia nuna tawai. Mina apág tsentsaká uják chiut etseskame.

Kuwámatug. Ipantug taku tawai. Mina apág tintuk wajattaman shiíg kuwámatug ukukme.

Atsuja. Daék tsujigká juwamua nuna tawai. Wií káapi atsujuan kuashat itaámjai.

Dapampak. Tsentsak utuakmaun akanag etsanum anánuna tawai. Mina yatsúg tsentsaká anák dapampak anáwai.

Tsentsak. Pegak pegakmáktin tsentsak ujaká juwa nuna tawai. Mina apág tsentsakan kuashat jukí itáme.

Tagkamash. Muún pegakan pegakmak wawa saepé ujaká ujujamun pegaká tugkitken ejaá suwe emá pujawai. Mina apág pegakan pegakmak tagkamashin aputus´pegkeg emáme.

Patash. Pegaká pegakmak dawe nugkanchijin numi minás nuwi kagkajin patasá kanawai. Mina apág patachin najaname.

## Muún katsumkagtukbau

Yamai dekaámi iína muúnji wajuk katsumkagtukuita nunú pachisa: Iínitik muún batsumsauwa nunuka augmattsa diyámak nuwa ikakamak magkagtú wajakui nagkí juki, aents ikam tupikakmataish iína muúnjin nagki juki pataetuk wajuk tupikakne nuní wekaetus mauwai. Nunin asa duikik muúnta nuwen ajantsa diísmauwaii, imátika muún wajiu nuwe shiíg akasek apusamush uumák takamsauwai wají pegkegchauwa nuna nunitai muún magkagtú wajakui.

Yamaipat kistian iína nugken kaunak itau ainawai wají wainchatai aidaun bachit, kuchí, aina nuna, muúntak shiíg kuchínak etsaká ikám wekaegak takus wekaesauwai kuntinú maák shiíg akaágtatus dutikauwai.

Dutiká kuchín shiíg etsaká wekaegú asamtai wají muúnnauk achigchatia tusa tuwajame.

Pujut pachisa diyamák iína muúnji utugchatjin makimakichik ajusui nuniamunum muún pachiashbau nuwé utugchatji dekaásh pachikchauwai, nií ejetatau asa nunik pachiashbau nina yachigkesh yatsuju chichaman dekajai tusa ujakmash yamaikik dewatuk kajekchauwai nií ejetatau asa nuní pujamun pachiashbau ajanum apatuk wainkag iína muúnjin apatuk akajui mauwai. Nunik muún chichák waimakchautik nuwajuik maumaitsa tiuwa. Tuja utugchatá dekág chichaman initkag umiawai nuniak yatsauju achigtuktajum katsumkatjai tusa timatai muún ekagmakua nuna kumpají nií emtuk jeajua aujak pujai tikish muún ipamu aidau tseken jegá wayak tapik achik emetuamtai muún ikakamua nunú tseken wayak tapit achik aentsu buuken tapit achika jimagchikia awatiuwai kuchiyai,

dutikamtai muún katsumkamua nuna patayí make make tusa tutai akupkau ainawai. Nunik pempenak nuwanash tapit achik nunashkam aiksan katsumak ukukmatai nuwa patayí tsuwajui, augmatbau tawai nuwa pegkegchau takamta unuimajuk nunú katsumkamua nunú esamtsaig aták patakash pujusui, tujash iína muúnji shiíg akasek

## Ijagmatuamu

Muún katsumkagtuktatkug ijagmachui.

Muún unuimatan ujapakmau aidau.

- { Uchitá iína patayin ekagchatia tiuwai.
- { Aents ekagmauk kejegsá diyám wekaegá tiuwai iína muúnji.
- { Nuwa aishin ekagnuk nuwamsa diyám atsa tiuwai iína muúji wajiu.
- { Aents katumkamuk kampankai tsuwámajui, maáknash imánik maichui wamak sesegkati tusa.
- { Muún wajiu tiuwai Uchitá wainka iína yachi ekagchatia tusa jintinkagtak tiuwa.

## Yamajam chicham aidau.

Katsumnat. Aents ekagmakú buken kuchiyai await tsupiamun tawai. Mina yatsúg nuwe ikakam katsumkamu.

Tapit. Aents wajaun pachiash achia nuna tawai. Mina yatsúg wajai pachiashbau tapit achigkame.

Yamaipat. Dukap tsawantá juatsu nuna tawai. Mina saig yamaipat niná nuweg katsumkamu.

Kampanak. Ajak tsupimaká tsuwamatai. Mina dukúg wií tsupimakmatai kampankai tsuwajame.

Unumpik. Aents kumpamsa achika emetuamu. Wií mina saijun unumpiasan achikmajai.

nuwenak ayás wekaesauwai nuwenak kajitkachui,

Tuja nunú aishmag ikákamujaig shijak chichatchauwai nuigtush ijagdaisachui nijamchi umakush ipaniachui, takatá takakush ipachui muún pegkegchau asamtai aátus muún katsumkagtukui nunú pujutak yamaik atsawai.

## Initaik nuwa pujutii augmatbau

<!-- image -->

Yamai dekaámi awajún nuwa iínitik wajuku ajaku ainawai nunú pachisa: Yaunchuk muúnta pujutji diyámak shíígg pegkeg wakemain ajakui wagka tusa tamaunmak uchi aishmagnak niína apají uyumakui ashi takat weantú jintinmaunak, tuja aiksan nuwanak niína dukují jintintui takasa pujutan, ajanum wekaegas kuashat chichagkauwai nawanju

<!-- image -->

tsakakmesh datsan ipatjukaipa tusa jintintuamu asa nuwaush tsakakush shiíg anentaimkau tsakajui nunú pachisa augmattsami.

Dukúg nawanjin jintintak tiuwai nawanju nuwauchitik takatjintin atayá tusa tiuwai nunak daki achatia nuwauchitik pinig najantash dekaátia, ajanu wekaetash yacha ataya, tagku apugtash dekatia, pataá ijak minakuish inatsaushtaiya, jegash tsuwamja pujutia tusa taku iína aishish kitakai waitkashtaiyá umutai nijamanch najatua amutia tusa nawanjinak pegkeg pujutan jintintua tsakapajui.

Dukúg nunash tiuwai nawanjin chichajak nawanju suji achatia tsagka ataya aták tsakaja nemakmesh tsagka atin atá wainka au nuwa aidauk suji ainawai tusa augmatam aipa nuwauchitik tsagka ataya ajak aina nuna ajakchijish sujimchatia aták ame ijipamesh yaki segatame tusa nuna dukujuk nawanjinak jintintua tsakapajui.

Nunashkam dukúg nawanjin jintintak tiuwai nawanju wainka achimchatia tikichi ajajin jegantá iniímtsuk ajak aidaush, itagkash wainka atsuinaig wayá ekemchatia, tuja wají atsumají nuniakuish iniímsa achitía ame iniímtsuk achiam duka kasamauwai dutika inimtsuk achiakmek auna nawanjig kasa au aágme tusa augmatam ataya, tusa iinuwa dukujig pujut pegkejan jintintui kasachu atan.

Dukúg yacha asa nawanjin ajanum awekas jintintak tiuwai, nawanju nuwauchitik wainka chichá wekaechatia waitjutash waitjushtaya auk nuwauchi dekas chichauwe tusa kajittsa diyam atá nuniakum dekaskea nunú chichaktin atá tusa jintintak tiuwai au nuwak wait wainak chichaman ewaegak chichauwe tama aipa tusa nunash kuashat jintias nawanjinak ausauwai.

Nunashkam dukujuk kajimatkichui nawanju wainkam wekaesaipa emetmamjata eke aentsjai nematsuk wainka iyashjum sujukaipa nuwa nuninuk augmatam wekaegá tusa tiuwai tusa tibau asa nuwauchik niína dukujin sumimkau asa kakajus akanmaichau wekaesauwai nuwauchik, nuniak nunash tiuwai nawanju wainka aishmag inimpakuish ayu tuchatia nunak amina iyashmin dekapsatatus tujamui nuigtush nuwatik ekagmá wekaechatía tusa dukúg pujutan dekau asa nawanjinak ajanum awekas pujut pegkejan jintintua akupkamu asa nuwa shiíg anentaimkau ajakui.

Dukúg nawanjin ajanum awekas nawanju nuwa emetmamjau atá nuwa waugnuk pegkegchauwai nuninuk augmatam wekaenai waunchau atá tusa tiuwai, tibau asa muúnta nawanjig wake besemti iwagtumaichau ajantsa diísmauwai, wainak aentsjai natuú wekaechau, dukujuk nawanjinak tuwig ayas nawanjin awekawá nuwi pujuta pachisa shiíg kuashat

jintintua tsakapajui, nuniak dukúg tiuwai nawanju wainkam wauwaugtauchu atá nuwatik dushí wekaechatia, imatú wekaejin aents inintá tusa nunash tiuwai nuniak shiíg anentaimkau aents wainchatai minakuish amekaitam ubaju, tusa jintiaja augtaiya tusa dukúg nawanjin tiuwai, yamai

## Ijagmatuamu

Iína dukuji wajuk nawanjin jintintua tsakapajuita nunú titatku ijagmatuamuk atsawai.

## Muún unuimatan ujapakmau aidau.

- { Dukúg chichák nuwatik dushishitu achatia aents iniam ataiya tiuwai
- { Nuwauchitik asum ataiya tusa tiuwai iína dukuji.
- { Dukúg chichák nuwatik aents nagkae nagkaematkauwa wechatia tiuwai.
- { Dukúg chichák nuwatik kasa achatia tiuwai.
- { Nuwatik wainka ekagmá wekaechatia tiuwa.
- { Nuwatig tagkugtin ataiya tusa tiuwai.

## Yamajam chicham aidau.

Takatjintin. Nuwa takatan unuimatjauwa nuna tawai.

Tsagka. (Sujichu) Waji segamash sujinchauwa nuna tawai.

Waugchau. Nuwa emetmamjau dushishituchun tawai.

Sumimkau. (Yunutkau) Nuwa dukují wekaetai pataegas wekaega nuna tawai.

pujut diyam duchauwai duik pujut imá pegkeg unuimat asauwai, tuja yamaish iína nawanjin pujut pachisa jintinmak unuimamainai nunú iína muúnji pujusmauwa nunú kajimatmaitsui. Kuashat pujutan jintinkagtawai dukúg muún iína nawanji wajuk tsakapamainaita nuna pachis.

## Tsaag umamu

<!-- image -->

Yamai dekaami iina muunjish wajuk tsaagnash uwajuita nunu pachisa. Iina muunjig yaushkek tsaagnak uwajui waimaktatus nuigtushka besemajashkam kajan yapajiatjai tusashkam umu wajakui, tuja tunan kanutkushkam umuu wajakui aikasan.

Muuntak tsaagkun waimaktatus uwagtatkug dekatkauk ayamtain

najanauwai nunu ayamtai najanu taji nunak nainnum wekaechatai aina annunum aakma wajakui, tujash bakichik aakan aakmakchauwai kampatum aakan aakmakui, nain iyainbau aina annunum agkantun diisa aaknak aakma wajakui.

Muun aakan aakmakush ikam kuntinun maatatus wekaegak kanagtinun aakmama nuninnak aakmakchauwai, nugkaa apujus aakma wajakui nunik, shiig tuntuama duken tsupik juki dapiag tenteauwai tsaaptin asai tusa nuniak, ayatak wayaatnunak aagkauwai dutikamu asa aakmakbauk suwe wajás aa wajakui.

Nuna aakan umiku asa tsaagku dukeen yajuak jiinum anaa wajakui, nunak kaapin jii utsukbauwa nuwi tanishnum ayaunak jigkaá nuwi awagkeag umika idaya wajakui jajagti tusa nunik jajagmatai kanag tsawak yujumkan yutsuk ijagmak ayamtainum weak juu wajakui ichiimpachin nuniak nuwi ichiimpashnum tsaagkun duke jajakun chimpia juki wee wajakui.

Nuna imaanis uminas wegau asa, ayammtai najanamunum waka shig tsuwamjauwai aaknum tsetse kakaekaunum tsaagku uwajaig tau asa, nuniu asa shiig diidis duká tsupik juki awaya ainák umii wajakui nii tepestinjin nunik nuna umika tsaagkun juki pinigkan juki saasataik namuka ekenak tikish pinig yaigchinum shig kanteemamun machik yumi aputus kanteemas juki nuna ekena wajakui numin ichikmatug, dutika ashi nuna uminak nuwi nagkamauwai umutan.

Tsaagkun uwagtinun umikag juu tabauwaikik tutupnik uwagchauwai dekatkauk kantamjuauwai, tsaagkun kantamjakug tuu kantamju wajakui ina muunjig: 'asewa asewa asewa asewa.

Mina apachusha wajigki weyawa wajiki weyawa tsukuskuash weeya nuu wechauutika tijagki igkumpastajai tuu anentai wajashtaimpa.

Mina apachusha wajigki weyawa wajiki weyawa, japash weya nuu wechautika tijagkin igkumpastajai tuu anentai wajashtaimpa.

Mina apachusha wajigki weyawa wajiki weyawa pumpukuash weya nuwechautik tijagkin igkumpastajai tu anentaim wajashtaimpa.

Mina apachusha wajigki weyawa wajiki weyawa saipinchuash weya nuu wechautik tijagkin igkunpastajai tu anentaim wajashtaimpa.

Tusa ima imatus kanta kantamjakua saamaámun uwag iyak ajapa, nuigtu dekas tsaag kantemamua nunú numi ichikmagmaunum ekentsamua nuna jegaantun kanta kantamjakua duwi umuu wajakui. Kantemamua nuna uwajag iyakag ajapachui, imutsuk aaknum waya tepee wajakui nunikmá waimá wajakui.

Iina muunjig tsaagnak besemakashkam kashikmas nantaki tsaag jinum anakam aun juki anájia tsapanum sasat najana uwag ajape wajakui. Tuja tsaag uwajaik ijagmatia, nunu ijagmachutik tsakataitku waamak jempegtaya intashnum tuajame tau asa ashii ijagmatai aina nunak ijagmitkauwai tsaagkun umaunak.

Muuntak uchi senchi buuta aniaunak tsaagkun machik dawa uchiji jiin dukatu wajakui negaan utsagti tusa, antsag kajaá kajak wajasaash kajan utsagtajai tusash tsaagkun dawaa tsuwani wajaku ainawai jiin dukatdayawag, nuniinak yantsaptin, dakichu wajakin batsamsaajui.

Jutii muunjig jiin dukatdaya tsuwaninakug kusui kajan utsajai tusa tuajame jii dukatuamua nunuka, iina muunjig tukee tsaagnak ajauwai nunin asa tsagku dukenak awagkeag pujusui. Iina muunjig tiuwai tsaakuk senchik takashtaya auk tajimtachu asamtai tiuwa nunak waa wamak jini asamtai tiuwai kuashtak tsaagku pata patatkaukek umushtaya tuajame, nuni iina muunjig tsaagnak uwaju awajakui.

## Ijagmatuamu

- { Yujumak yuchatia.
- { Nuwajai tsanishtaya.
- { neje wamak yuchatia.

## Muún unuimatan ujapakmau aidau.

- { Ijagma yujumak yutsuk tsaag uwagtatkuik jintaiya nunikchaik besematia tuiwa.
- { Nuwajai tsaniishtaya waimashtaya nunu umiashkuik waamak waimashtaya tiuwai.
- { Tsaag uwajai neje waamak yuchatia nunu ijagmachaik tsakataitku jempejutia tiuwai.
- { Besemakaik tsaag uwaja iyaka ajaptaya besemakbau tiuwai ina muunji.
- { Asewa taji duka tsaag taku tutaya tiuwai.

## Yamajam chicham aidau.

Ayamtai. Waimaktasa kanunutai aak aakmakbau.

Aak. Jega yaijush ikam jegamkamu.

Besemat. Pegchau kanut.

Tsukutsuk. Kabau.

Saipinchu. Chikiwi apu puju.

Anájiamu. Tsaagku duke anagbau juki yumijai uchupja nanejá yumiji jiigbau.

## Usúpamu

Yamai dekaami jutii muunjish wajuk yutanash yuwaag pujusaajami usupajaig tusaajash nunu pachisa.

Jutii muunjig yuta kuashat ayaamunum batsamsau asag shiig kuitamamas yuwa batsamsau ainawai. Nuniayaitak, yujag, namak, kuntin wegantu aina nuna dukap tsawantai dekaptsuk pujakug yayaas dii wajakui nuniu asa, aents egámak weu waketak yuta aidaun eme wajas nagkaemataish tikíma jikattsaag diischauwai usupajaig tau asa.

Muun, uchiji tsakat nuniashkush tsakajuu ataish chichagkauwai nuniak. Uchita muun yayú juki wegakuish anentaimtusa jikattsa yayaasaik diishtaiya, usupatia tusa chichajuu wajakui. Nuna tiuwa nunak yayú jikatus diis imítumainchaun yayaag weniin tunimain asamtai tiuwai.

Tuja, nuigtuushkam nuwá iyashi aina dusha imaatika jikattsa ejeetujajik wakeejusaik diistaiya nunikmaa usupaja wenunum tunijá shuwishuwii jataiya, nuniaku wainak nuwá wakejushtai pujuuwe nunú iyashí yayaa yayaakua jakae tusa dushiksa ajapem ataiya muun tujamiuwai.

Tuja nunisag muuntak, niina nuwe ejamtin ataig wajina yayawa nunak ashii umijuk kuitamaa wajakú ainawai waagki, nuwa wajinak yayaae nunu umigkashmak usupag nii uchigmaktinji tsawan jegagchamuitak najaínajaimakua waitus uchi ajapawai tau asa.

Nuwa aidau ejapjuka usupatai aina juka jujú ainawai: Bukin, yugkujak wegantu, kuntinu ampuji wegantu, namak samek wegantu, yujag jikattsa yutai aina nunu wegantu, chigki aidau wegantu aina nuna usupaa wajakui, nunin asamtai, muun atushat jiinki wekaekush nii nuwe ayaimainun igkugchash

ujaa wajakchauwai ayayawaig tau asa.

Tuja, nuwa ejamtin yutai aidaun nii yayaamujin wainák usupag jataish iina muunjig, yaintak jegaajai tusa iwishtuu wajakui, dutikam nuwa ejamtin usupag jaa tepaush wamketa tsagaa wajakui.

Yabai pujut jukí batsatag nuwig aents iwishkagtug maak ekagtumainuk imaanikag atsawai, nuniu asamtai, aents aishmag usupaina aniakug kuashat beseká weenawai nunisag, nuwa ejamtin akush yuta aidaun usupainakug kuashat uchin ajapenawaib.

## Muún unuimatan ujapakmau aidau.

- { Muun chichaak aishmagtik nuwá iyashí esetja diishtaiya, nunú nunikaik usupaja wenunum tunija shuwishuwí jataiya tiuwai.
- { Iina muunji tujamiuwai, nuwa ejamtinuk nii yayaamujig ashí umigtaya dutikashmak, yutai usupag uchi ajapa tiuwai.

## Yamajam chicham aidau.

Jikatus. Nii wakegamujin uyuumatus mamiktus diyá nunu.

Usúpat. Yutai aidau senchi yayaá jata jujutmaabau.

## CARTA DEMOCRÁTICA INTERAMERICANA

<!-- image -->

| INSTITUCIÓN EDUCATIVA:   | INSTITUCIÓN EDUCATIVA:   | INSTITUCIÓN EDUCATIVA:   | INSTITUCIÓN EDUCATIVA:   | INSTITUCIÓN EDUCATIVA:   | INSTITUCIÓN EDUCATIVA:   | INSTITUCIÓN EDUCATIVA:   | INSTITUCIÓN EDUCATIVA:   | INSTITUCIÓN EDUCATIVA:   |
|--------------------------|--------------------------|--------------------------|--------------------------|--------------------------|--------------------------|--------------------------|--------------------------|--------------------------|
| DISTRITO:                | DISTRITO:                | DISTRITO:                | DISTRITO:                | DISTRITO:                | DISTRITO:                | DISTRITO:                | DISTRITO:                | DISTRITO:                |

<!-- image -->

<!-- image -->

BANDERA

## SÍMBOLOS DE LA PATRIA

<!-- image -->

<!-- image -->

CORO DEL HIMNO NACIONAL

ESCUDO

El 10 de diciembre de 1948, la Asamblea General de las Naciones Unidas aprobó y proclamó la Declaración Universal de Derechos Humanos, cuyos artículos figuran a continuación:

'DISTRIBUIDO GRATUITAMENTE POR EL MINISTERIO DE EDUCACIÓN PROHIBIDA SU VENTA'