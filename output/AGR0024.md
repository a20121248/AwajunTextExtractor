## Juti pujutji deka takamu 1

Awajún

<!-- image -->

<!-- image -->

<!-- image -->

<!-- image -->

<!-- image -->

<!-- image -->

<!-- image -->

<!-- image -->

<!-- image -->

## El ciudadano que queremos

<!-- image -->

## Juti pujutji deka takamu 1

Awajún

<!-- image -->

<!-- image -->

Dirección General de Educación Básica Alternativa, Intercultural Bilingüe y de Servicios Educativos en el Ámbito rural

Dirección de Educación Intercultural Bilingüe

## 1 Juti pujutji deka takamu - Awajún SABERES Y HACERES III 1 - PRIMARIA - AWAJÚN

©Ministerio de Educación Calle Del Comercio N.° 193, San Borja Lima, Perú Teléfono: 615-5800 www.gob.pe/minedu

Primera edición, 2024 Tiraje: 5 262 ejemplares Impreso en septiembre 2024

## Recopilación  de contenido

Eli Antuash Jempets

## Revisión contenido

Richard Manuel Soria Gonzales

## Revisión lingüística

Verónica Wishu Paukai, Frank Sanchez Tsajuput, Dorila Uwak Taijin

## Validación participativa

Veróni Wishu Paukai, Frank Sanchez Tsajuput, Dorila Uwak Taijin

## Asesoría técnico-pedagógica (DEIB)

Richard Manuel Soria Gonzales

## Diseño y diagramación

Mercy Kary Bruno López

## Ilustraciones

Ana María Vargas Dávila, Archivo DEIB-Digeibira

## Cuidado de edición

Maria Teresa Lavado Y Fernández

## Impreso en:

## PACÍFICO EDITORES S.A.C.

Se terminó de imprimir en septiembre 2024, en los talleres gráficos de Pacífico Editores S.A.C., sito en Jr. Castrovirreyna 224 - interior 1.er piso, Urb. Azcona, Breña, Lima - Perú

Hecho el Depósito Legal en la Biblioteca Nacional del Perú N° 2024-05354

Todos los derechos reservados. Prohibida la reproducción de este libro por cualquier medio, total o parcialmente, sin permiso expreso de los editores. Impreso en el Perú/Printed in Peru

## Iwainamu

Juti pujutji deka takamu 1 aminu mamiksa najanamui. Juti muunji dekau aidau chichamu antuka unuimagtatme initik pujut nuwigtu batsatkamunum wajuk pujut awa dushakam.

Jujú papíya juka ujapawai nugkan, batsatkamun, pataan nuwigtu yaaktan pachis augmatui.

<!-- image -->

Nugkak agkáju tuké auwai nunui batsamnawai dakunkut tikich ajutap aidaujai, nunui, batsatkamu Nazareth pujuinawai, chichainawai, tsakawai nuwigtu iwainmamainawai ditash yaa weantu ainawa nuna. Aatus, pataa najaneak weenawai, batsatkamuk dita ditak chichaman apak pujuinawai. Batsatkamunmaya aidauk tajimat pujutnum, ijuntsa batsamtanum nuwigtu ayamjumamka pujutnumag dita dekamujin nagkamas chichamjumak batsamin ainawai.

Dirección de Educación Intercultural Bilingüe ukuawai aminii jujú agagmaun wakejus aujak wakejukti augtan nuniak unuimagti niina pujutjin nuwigtu yamai pujut minina nunashkam dekati tusa duka aminii awai.

## Umiktin batsakmau

## Batsatkamu nugke augmatmau

<!-- image -->

<!-- image -->

| Juti nugke                                                      |   6 |
|-----------------------------------------------------------------|-----|
| Awajún aidauti tuwi batsamnawa nunú dekamu                      |   9 |
| Muun Enrique Yampis Ukugminch pujutji dekamu                    |  10 |
| Yamai awajunti pujutjin autusu agagmauwa nunu ausami            |  13 |
| Muun Julian Paz Puag pujutji augmatmau                          |  15 |
| Muun Julian Paz Puag nugka wajuku aajakuita nuna pachis etsejui |  16 |
| Yamai awajuntin nugken autusu agagmau ausami                    |  19 |
| Muun Máximo Puetsa Tusanga pujutji augmatmau                    |  21 |
| Muun Eloy Samekash shiwaja pujutji augmatmau                    |  25 |
| Muun Adolfo Yapakush pujutji dekaami                            |  28 |

| Juti pujutji                                     |   30 |
|--------------------------------------------------|------|
| Muun Samuel Wampush Jeremias etsejui juna pachis |   34 |
| Dukug Angela pujutji                             |   46 |
| Muun Wilson pujamuji                             |   47 |

<!-- image -->

<!-- image -->

<!-- image -->

| Muun Juanito Pape pujutji                     |   48 |
|-----------------------------------------------|------|
| Muun Ajuez Mayak Juwag tuwita pujutji dekaami |   49 |
| Dukug Intai Tsamajain Dawai                   |   50 |
| Muun Jacinto Pujutji dekaami                  |   52 |

<!-- image -->

| Jutik uminji                 |   54 |
|------------------------------|------|
| Muun Tuyas Chuin Chavez      |   58 |
| Dukug Juana Santiak Kuja     |   63 |
| Muun Artemio Entsakua Pinchu |   70 |

| Juti muunji initik pujut augmatmau   |   78 |
|--------------------------------------|------|
| Muun Elias Jeremias Tuyas Guillermo  |   81 |
| Muun David Esamat Wasmig             |   87 |
| Muun Waldemar Kinin Umpunchig        |   93 |
| Muun Shajian Jempets Kajin           |   97 |

Augtai agagmau

1

Juti nugke

<!-- image -->

Juti awajunti nugke yaunchkesh wajuku aajakuita nunu pachisa augmatmau agagmau

Juti awajunti nugke: juti nugkesh initikish wajuku aajakuita nunu pachisa augmatmau.

7

## Juti muunji dekau aidau

<!-- image -->

<!-- image -->

<!-- image -->

## Awajún aidauti tuwi batsamnawa nunú dekamu

'Yamai pujuta nuwi diyamak awajuntik ashi Perú nugkanum batsamnawai, 5 departamentunum duka Amazonas, Loreto, Cajamarca, San Martin nuwigtu Ucayali ainawai. Majanu tepaja nuwi juju entsaji ainamunum: Chiriaco, Nieva, Santiago, Cenepa, Apaga, Potro, Cahuapanas, Alto Mayo nuwigtu Chinchipe jujui awajuntik batsatji'.

<!-- image -->

<!-- image -->

<!-- image -->

<!-- image -->

## Muun Enrique Yampis Ukugminch pujutji dekamu

Muun Enrique Yampis, batsatkamu Nazareth pujuwai, distrito Imaza, Amazonas nugka tepajunum, juju muuntak waimakui, chichame antugtai, nuwigtush Suyana suntagmagauwai, nunik tauwai batsatkamu Nazareth, taamtai Pamuk ati tusa adaikajui.

<!-- image -->

<!-- image -->

## Muun Enrique Yampis yaunchkesh juti nugkesh wajukuk ayi nuna etsejui

'Yama nagkamsa batsatmaunmag ashii ikam muun agkaju aajakui, tuja kuntin shiig kuashat ai wajakui jujú iina nugkega juwig. Nuniau asamtai atsumkas egamka yutai ayi,

<!-- image -->

<!-- image -->

<!-- image -->

imaani pujamunum aents yujaka wegak ashi yujag aidaun amuinamunum kuntinuk yumainji atsujainam shiyakui'.

'Tuja iina nugkeg aajakui shiig muun, nunin aig, Reforma Agraria tajutjama comunidatan najanak minak iina nugkenak awagtugmajui, ii imaatiksa dekachu asa chichamjukchauwaitji, nuniau asamtai yamaik takasa pujumainuk atsawai'.

'Yamaik iina nugkenig tinamja ajamaitsui, nugka muuntuch wegawai ajaka yuwa tsakataiji amuetukmau asa; duwi apachi yujagji ajakji sumaka yuwinaji. Iina uchiji atak takasa pujumainuk nugkak shiig atsawai'.

'Iina muunjig ashi kuntin numi wegantu iwaku aidaujaig shiig antugnaya wajaku ainawai, tuja  ajak aidaun juwakushkam muunjin sega jukiuwai tsuwamagtatakush'.

<!-- image -->

## Juti muunji dekau aidau

<!-- image -->

<!-- image -->

<!-- image -->

<!-- image -->

<!-- image -->

## Yamai awajunti pujutjin autusu agagmauwa nunu ausami

Juti nugkenig, ikam sukagtawai awajunti kuwitamsa takaku ayamjumaka pujustinun:

nugka, yumi, yujag, ajak, ajak tsuwamatai,kuntin, namak weantun.

Awajunti nugkenig ajakmamu takainaji, juti sujupaku ayamjumasa pujusagtin.

<!-- image -->

<!-- image -->

## Juti muunji dekau aidau

<!-- image -->

<!-- image -->

<!-- image -->

<!-- image -->

## Muun Julian Paz Puag pujutji augmatmau

Muun Julian Paz Puag pujuu aajakui batsatkamu Paik, distrito Imaza, Amazonas nugka tepajunum, juju muuntak waimakui. Tsakat asag ayatak ikam wekaegas kuntin mautan unuimagtatus wakega aajakui nunii pujamunum unuimat taamtai papi aujus takatan jukiuwai uchi jintinmaun, nuwi pujus Pamuk wajasui.

<!-- image -->

<!-- image -->

<!-- image -->

## Muun Julian Paz Puag nugka wajuku aajakuita nuna pachis etsejui

'Iina nugkeg imau Imazan nagkaiki tuja nujiya jutuk imau Tuntugkusa ainti Agkushpia imau aajakui, nunittaman colonos aidau batsamawag nuna nugkan tesak yajumainak iina junakeuch amasu ainawai, nunika pujamunum muun Daniel

<!-- image -->

Danducho Pinchinam, apachin colonos aidaun dapintsa tsumujinak nugkan tinamkauwai. Dutika minamunum nugka aanu tuna awi agkan ayi nuniakui wii nugkan ayamjuktajai tusan nuwi pujuawamiajai nunikan pujai Sinamos nugka titulo awagmakui ii título awakami tusa chichamjuka titulo awakauwaitji'.

Iina nugkeg shiig tutitjauchi takamain paka weajuk atsawai, ayatak muja nain ainawai. Nunin asamtai kakajus ajakmasaik yumaitsui, tuja ujumak takamain aidaunak ashi takasa ashimkaji.

<!-- image -->

<!-- image -->

Kuntinuk aentsti yujaka wegaku maa amukji, aantsag Petro Peru taak tubo aepatatus kuwashat makinan ikaunma ishinak kedegmitkatai nuna ishamainak aan senchi atushat shiyake, nuniau asamtai jutik waittanum batsatji.

Yamaik jutii nugkenig kuntinuk atsawai nuwigtu ajakma yumainush atsawai, nuniau asamtai waittanum batsatji, tuja juwi juwaki uchi akinaina duka shiig waittsatin ainawai.

Yamai pujutnumag ashi kuntin, chigki, numi amukji nunikaju asaja anentaimainaji dekas ajakmawagmi nuniaku kuntinchakam tagkumami tusa.

<!-- image -->

## Juti muunji dekau aidau

<!-- image -->

<!-- image -->

<!-- image -->

## Yamai awajuntin nugken autusu agagmau ausami

¿Wajimpaya juti nugke awajuntinush?

-  Juti chichamjumatain dekawag ashi iina nugke ayamjamun yaimpaktinme tusa, wagki imanai awajunti iwasu batsamsatag tabau.
-  Awajunik dekainawai nugke chichamjamu imana nuna tikich pujutnash ashi ayamjau asamtai, jamamtuchu pujutan, iwainmamtan; tumainai diita maun.

'Nugka takaamuk estatuto batsatkamu nuwigtu normas wakenmataik Perú constitucionji diisa convenio N° 169 OIT, Declaración de las Naciones Unidas awajun wegantuti nugkeg ayamjak pachis chicha nunú diisa takatai atatui'. (Nuestro territorio awajun, p. 35).

<!-- image -->

## Juti muunji dekau aidau

<!-- image -->

<!-- image -->

<!-- image -->

<!-- image -->

## Muun Máximo Puetsa Tusanga pujutji augmatmau

Muun Máximo Puetsa Tusanga pujuu aajakui distrito Morona, Amazonas nugka tepajunum.

Datsa asag chalupa anuntu wajakui, nunii pujamun unuimat taamtai papin aujus jintinkagtin wajasui, uchin jintintak pujayatak kuashat yaimkauwai nugka titulo awagmamunash imaanisag utugchat aidaunash epegkauwai.

<!-- image -->

## Juti muunji dekau aidau

<!-- image -->

<!-- image -->

## Muun Máximo Puetsa Tusanga juti nugke wajukuk ayi nuna pachis augmatmau

'Nagkamkug iina nugkeg shiig agkan ajakui, agkaju awajunti yujatai iman asamtai juka mina nugkajui tusa tesagnayamuk atsuyi, nuwi ain aajakui kuashat kuntin, namak, chigki, numi kanu awatai aidau imanisag ijushkam ain aajakui, iman asamtai iik wekaga wajakuitji atushat nunikma kuntin ayau yupichu pujumain wainku nuwi pujusa asauk ema ukuaku kuashat nugkentin aajakuitji. Tuja tikich pataa aidau uchijin, nuwen, yachin nuniachkush pataa jaagtai iikmajai tusa magkagtua shiyakui San Martin, Morona,

Saramiriza nugka pegkeg kuntin ayaun wainak nunikaju asamtai yabaik awajuntik kuashat kanaja batsatji'.

Yamaik iina nugkeg shiig ujunauch wajase aents aidau motosierra sumakag numin ajag amuamunum, kuntin

<!-- image -->

<!-- image -->

ishamak atushat shiyake nunikmatai yuwa pujumainush atsawai duwi senchi waitiamu awai.

Awajunik ikamjai chichaa wajaku tujamainawai, nunin asa ikamak puyatjusa diitaiyai. Yamaik iina uchiji waimitkamainai, iina muunjig waimaku asa kakajus jamamtuchu pujusajui, ditashkam yamai uchi aidaush iman atinme tusa.

<!-- image -->

<!-- image -->

## Yabai dekaami awajunti nugken autusu agagmau

## ¿Awajuni nugkenish wajupa kuwashta ajutpash awa?

Awajuntinig, nugkak tuke auwai nayaimpijai achiniaku, nuwigtu nugka initken.

Jutii nugkenig ajutap, pujuinawai dita jintinjamauwai takasa pujutan, nuwigtu ashi aents, kuntin ikamia aidaujai ajantunisa pujutan.

## Étsa

Juka ikaman ajutpajiyai awajuntin jintinjamauwai namak mautan, kuntin mautan, jega jegamtan nuwigtu tikich takat takaaku ayamjumaka pujumain aidaunashkam.

## Nugkui

Juka namaka pujuu aidaun ajutpajiyai, nugkan nuwigtu nayaimpin.

Nugkuik kashii jiinui nunik nugkan yumigkiawai, nuwigtu ajakmamu aidaun. Nugkui tutik awagmakuik, nugkashkam tutit awagmaji.

<!-- image -->

## Tsugki

Aishmag nuwigtu nuwa aidaun yachajin inagkatui yumi kuitamainun nuwigtu wajuk kuitamkam takamainita nuna.

<!-- image -->

## Muun Eloy Samekash shiwaja pujutji augmatmau

Muun Eloy Samekash Shiwag batsatkamu Temashnum pujuwai, distrito Imaza, Amazonas nugka tepajunum.

Tsakat asag ayatak ikam wekaegas kuntin mautan unuimagtatus wakega

<!-- image -->

wajakui. Yamaik niina jeen pujawai iinia iwagmamtai aina nuna najanak. Nuwigtush datem ekentanak yachai.

<!-- image -->

<!-- image -->

<!-- image -->

## Muun Eloy Samekash Shiwag etsejui nugka wajuku aajakuita nuna pachis

Yama nagkamchaku eke titulo jiinashbaunmag muuntak ayatak apika apikmag nagkankamua nuwi amesh juwi wayawaipa juka mina wekaetaijui tusa antugnaikauwai, nuwi nagkamas apikan ajantuniku ainawai. Tuja yamaik ajantuniamuk atsawai, nuwigtu yamai yujaka kuwashat wajasag imanikchau asa kanaja tikichtag batsamsauwai.

Yamaik jutii awajunti nugkeg comunidad najanka piipich awasa akandaijamui, nuwigtush aikasaik maki makichik tesagdaika sujitnaya batsatji, nuniamu asamtai yama uchi akiina tsakainauk nugkegchau ainawai.

Yamaik awajunti nugkeg shiig ujunauch wajase, egamka yumainush atsawai aikasaik takasa pujumainush atsawai shiig waittanum jeganji.

Ashii anentaimsa diyamak atakea duwi atinuk ashiti shiig chicham apaka ajakmamainai, nuniaku kuntin aidaushkam tagkumainai, nuniachmak jutii pujutjig atsutnai.

Awajuntik ikamjaig antugdaikamui, muuntak ikam kuntinun egak wegakug anentan dakumkauwai

<!-- image -->

<!-- image -->

yupichu kuntinun egamkatatus, aikasag yawa awekak wegakushkam anentan dakumkauwai yawan dapi esaini tusa, aikasag nuwauch aidaush anentan dakuma wajaku ainawai ajak shiig tsapaiti nunik kuwamainchau nejekti tabaunum nunii awajuntik ikamjaig antugnaikamui.

<!-- image -->

## Yamai awajunti nugken autusu agagmau ausami

¿Wajuku ainaji awajuntish?

Juti nugke kuwitamku ayamjaji.

Juti nugken igkuaji pujut nuwigtu yumain, aikasaik igkuaji juti ajutpaji, juti duik muunji aajaku aidau yantsaptin batsamsatasa.

Jutii wajuk miniuwaitji nunuka iina muunji augmatmaunum dekanui, ajutap jintinjamauwai dekatan nuwigtu takatan jutii pujustinun (Nuestro territorio awajun, p.12).

<!-- image -->

<!-- image -->

<!-- image -->

## Muun Adolfo Yapakush pujutji dekaami

Muun Adolfo Yapakush pujawai batsatkamu Nazareth, distrito Imaza,

<!-- image -->

Amazonas nugka tepajunum. Tsakat asag kuntin mautan unuimagtatus wakega wajakui, nunii pujamunum papii augmau taamtai papii aujus ashimak takatan jukiuwai, nunik taka takakua yamaik senchi muun wajasmatai jubilo awakaje dutikam niina jeuchijin takagmak pujawai.

<!-- image -->

## Muun Adolfo Yapakush etsejui nugka wajuku aajakuita nuna pachis

Iina awajunti nugkeg yaunchkek ikam pegkeg muun ajakui, anuu Agkushpia imanui juwaki Chayu ushujuamua aatus Kanchia imau ajakui, iman asa iina nugkeg muun ajakui, iman ajakun unuimat tamunum nagkamas apach kauna jutii nugkenak yajutjamkauwai. Iina muunjig imaa senchi antunaikau ainawai ajutpajai, uchi aidau baikuan nuniachkush dateman umak yujakma wainkauwai, amichan, ikam yawan, pinchun nuwigtu tikich kuntin aidaunash nunu aidau muunnak waimitkakui, nuniku asa iina muunjig dukap tsawan batsamsauwai. Wii datsa aig pujutak shiig pegkeg ayi utugchatash imaanisag atsuyi, ayatak muun chichak jintaa tepestajum tujamkui baikua, datem aina nunu umaku yujatai ayi, nuniaku uum juki chigki tukutasa duke yujagtai ayi, nunii pujamunum unuimat taamtai yamaik pujutak shiig yapajiinae. Yamai pujutak shiig yapajinae, chichatnum, ajakmatnum, tsuwamatnum nuigtu waimatnum. Iina nugkesh shiig ujunaush wajase, ajakma yumainush atsawai aantsag kuntin ai wajakush atsawai yujag wegantush atsawai, nunitai apach aidau dita yujagjin itaakui nunú sumaka yuinaji, aikasaik chigki atsakui apach atashun tagkuma itainakui nunú sumaka yuinaji jutii pujutjig shiig megkagainaji. Awajuntik ikamjaig antugnayaji anen dakumku, tuja tikich antugnayaji antugdayaji ajutpajai duka jutii awajunti daum, tsaag, datem, umaku waimanui atak iina pujutji atin. Imaanik waimaku asa, iina muunjig kuwashat mijan batsamsauwai. Tuja yamai uchi aidauk nunak dekainatsui, duwi jatashkam kakajus achimaka jinaji.

## Tikich yacha aidau juti nugken autusu agagmau ausami

¿Tuu ainawa awajunti nugken emegkaumainush?

'Dekanui kuwashat takamu aidau jutii nugkeg ebesmain. Estado inamui kuwashat takaaku jutii nugke emesmainun, wajuk takaaku nugka kuitamainai timauwai nuna umitsuk, jutii awajunti batsatmaunash ajantus diitsuk. Jujú ainawai jutii nugken emesmainuk: Recorte del parque nacional ichigkat muja oro weantu takasta tamaunum'(Nuestro territorio awajun, p. 46)

<!-- image -->

<!-- image -->

## Juti pujutji 2 Augtai agagmau

<!-- image -->

<!-- image -->

Dekaami awajun nugkanum takasa pujusmau, batsatkamujin nuwigtu augmatmaunmaya aidau pachisa ausatin agagmau

Akanja takamu: Pataajai batsamat, batsatkamushkam nuwigtu ijunja chichamjunitai aidau juti jutinuk tuja yaakat yaignumiajai, yaakat muunjai nuwigtu tikich nugkanmaya aidaunmayajaishkam nunu iwaintamu papijam uchi III ciclo aidau ausatin.

<!-- image -->

<!-- image -->

<!-- image -->

<!-- image -->

<!-- image -->

## Awajuni nugke

Juti adautik awajún tumamji, juju tayaitkuishkam chichanui IINIA tusa juka ii wegantu taji. Tuja jujú batsatkamu ikam tepaja awi pujakuish tuke aents wampis wegantujai, apach wegantujaishkam chichasa pujunui. Juti dekaapamunmag batsatji 52 573 awajún aents aidau tawai (INEI-2017), Juju aidauti nugka akanjamunum kanaja batsamsamu ainawai: Amazonas, Cajamarca, Ucayali, San Martin nuwigtu Loreto.

<!-- image -->

<!-- image -->

<!-- image -->

## Muun Samuel Wampush Jeremias etsejui juna pachis

## Awajun aidau dita uchijijai tuja nuwejai ijunas batsamsamun.

Initik muuntak tsawak uchijinak ishintag ekenas jintintu ajakui. Nuwesh aishinak ajantus dii ajakui, nuniak shiig kuitama ajakui. Uchi aidaushkam apaji

<!-- image -->

dukujijai timaunak betek puyatjus umi wajakui.

<!-- image -->

## Muun Samuel Pujamuji dekamu

Muun Samuel Wampush Jeremias pujawai batsatkamu Chayu atumsamu, distrito Imaza, Amazonas nugka tepajunum, juju muntak waimakui. Unuimatjauwai Chichasa nuwigtu ayamjunika pujutan. Uchi wajiu ematnum. Nuwigtush apach chichamnash antawai, nigka ausamuji awai ampijatin atajai timau nunak shiig dekawai.

<!-- image -->

Yamai diismi awajuni pujutji augtusu aidau agagmau: 'Yaunchuk jega awajunnau jegamkamu waya diyamak jimag akanka

<!-- image -->

mamikjamui nuwanusha tuja aishmagnausha, aishmagnau tagkamash, nuwanu eken. (Cf. Harner, 1972:46). Akankamu aishmag wegantunush tuja nuwa wegantunush.

<!-- image -->

## Juti muunji dekau aidau

<!-- image -->

<!-- image -->

<!-- image -->

<!-- image -->

## Muun Samuel patasag ikam ajantusa diitia tusa etsejui

Ikama nuna muunjig batsatui, ikam yujasaik untsum yujashtaya tijae aija tusa nunashkam iina muunjig tiuwai, aatus muuntak augmatu wajakui, ashi kuitamka juka pujutia tusa nayaimpish tuchatia, nugka initkesh tuchatia namaka ainkinish kumpanam batsatui ikama juajuig tijai batsatui aushakam wainka untsuma wekaechatia tijae aija tusa muuntak tu wajakui.

## Juti muunji dekau aidau

<!-- image -->

<!-- image -->

<!-- image -->

<!-- image -->

Muun Samuel Wampush augmatui nugka aina dusha wajuk awajunish puyatjusash diisuita iina muunjish nuna. Nigka muuntak senchi ikam wekaenai, antukui yaunchuk augmattsamunash nuniau asa nuna iwainawai antuka dekamaina nuna.

<!-- image -->

<!-- image -->

<!-- image -->

## Pujut anentaimja diismau

Pujut anentaimja diismau Awajún tuja Wampis, juju tuke asau wainag duka ashi ijumja diyamak akanjamui maki makichik: Wakan, tijae ikam batsatui nuwigtu yumi dukujishkam pujuinawai, nunui ekeni diiyamak awai tikich pujut yupichu wainimainchau. Nuniau asamtai awai ikam muja aidau ajantusa diyamu (p.55). Nugka ashi iinu mamikjamu anetjumsami tusa Ichigkat Muja-SERNANP-2011.

<!-- image -->

Dukug Angela Majuash, awajún nuwa pachis etsejui. Awajún nuwen, uchijin suwima wajakmaun

## Uchijin suwima wajakmau

Nuwenak suwima wajakui duik muuntak uchijin ajiagmataish, uchi iwantaish, yutaiji umigkachmashkam nuwigtu uchin suwimkan suu wajakua duka uchi antushtaig baikua wajakui, tuja nuwigtu uchi takamsamtaishkam kayu wajakui nuwigtu uchi antushtaik tsagkun aag baikuanash amu wajakui.

<!-- image -->

<!-- image -->

## Antsujijai nuwena batsamsamu

Antsuji susau aina nunak aikauwai yaja nuwena tikich aetsnum wee kajejam ai tusa dita apajijai nuwa apajijai aishmagku apajijai chichasag ii uchijig amina nawanjumin jukiti tusa chichasag nuweawaju ainawai.

<!-- image -->

## Juti muunji dekau aidau

<!-- image -->

<!-- image -->

<!-- image -->

<!-- image -->

## Dukug Atinia Bitap wagka muuntash uchijinash nuwenash suwimash wajakajuita nunu etsegmau

Dakimtai, duka utiya, yumi utiya duku utujia tama dakimak maake tusa tseke jiinana nunitai tapit achik wejukaja ajape wajaku ainawai. Nunik ijagmitka kintamak dateman amuu wajakui.

Untsu nuweenak suwima wajakui tikichjai pakijiinamtai, nuniachkush takatjin betek umikchamtai.

<!-- image -->

<!-- image -->

<!-- image -->

<!-- image -->

## Muun Samuel Wampush etsejui iik maamatain

Imaa senchi maamau ainawai nuweenatakama nuweenbaitsume tusa sujitkaajam.

Juna pachis augtusajush tawai 'Batsatkamu awajunjai betek kaiowa guaraní, pujutjijai betekmamtin iwainmamainawai, senchi maniamunum, tuja iman ainakshakam, senchi ditak maamamu, dita pujutjig ainin asamtai puyattsa diimainai. Nuwigtush tikich nunik jakamtaish daakumainau, aika umiktinjin ditak anentaimas mimikinau'. Pag-24-2012-Bemt Aasen-unicef.

<!-- image -->

<!-- image -->

## Dukug Angela pujutji

Dukug Angela Majuash batsatkamu Nuevo Horizonte pujuwai, distrito Imaza, Amazonas nugka tepajunum. Nigka ajakma yutan yachai, tuja ima senchi nii unuimagmaujig ajakjai

<!-- image -->

tsuwajatut aina nunuwai, nuwigtush nigka jintinkagtinai.

<!-- image -->

## Dukug Atinia Bitap

Dukug Atinia Bitap Pape, juka pujuwai SachapapaYurapak nugkanumManseriche-Loreto nugka tepaja nuwi, dukujuk papinak ausachui ima senchi aja

<!-- image -->

tsuwamja yutan, wekaetan shiig unuimajui.

Juna dukug Angela, tuja dukug Atinia nuwi muun Samuel tawa nuna pachis agagmau awai nunuishkam aatus tawai:

'Puyatjumainai nuwa awajun aina nunu ima senchi 33 iman ditak maamawag minina nunú, nuwigtush ima

<!-- image -->

nuwakechui aishmagchakam awajunik 24 imaan aents ditak maamainawai'. -P-67-Batsattkamun ayamjin (Defensoria del Pueblo)-2019-Papi najana agagmau N° 002-2019-DP/AMASPPI/PPI.

## Muun Wilson Katan etsegmau nuwa aishinawag tutitag pujuinaush wagkag aninawa

Nuwa aishinawag tutitjanum pujusu aina duka tikichjai pakijina ankau ainawai.

Aantsag waujak uchijin aishijai pachitsuk wekagak tutitjanum pujusu ainawai.

<!-- image -->

## Muun Wilson pujamuji

Muun Wilson Katan Peas, pujawai batsatkamu Nueva Napuruka, distrito Manseriche nugka Loreto tutaiya nuwi. Juju muuntak yachai waimaka pujutan,

<!-- image -->

ajanum takat aina nunashkam. ¿Aminish wainkaik nuwash uchish antigmauwait?

<!-- image -->

<!-- image -->

<!-- image -->

## Muun Juanito Pape nuwa kuwitamat etsegmau

Nuwak kuitamtaya, nujai iwasmaka atak sujuka iina

<!-- image -->

awe kuntinun maamtai yuwatasa, takatnum iina nawanji jukiu yainkati tusa, nagkinum atuniktasa.

Iniitikik juti wegantu batsamsamunmag nuwa aina auwai ajanum takau, yujumkan ikaunmau, uchijinash nigki ayuju nuniau asa kaya apatka igkumtikam ichichnaimaina numamtinai duwi nuwak shiig ichishkagtau patajai kuitamamka pujutnum. p-14-O,2015-Ojo http/MongabAwajun nuwa pegkegchaunum batsatu.

## Muun Juanito Pape pujutji

Muun Juanito Pape Chijiap, pujuwai batsatkamu Nueva Napuruka, distrito Manseriche -Loreto nugkanum, juju muuntak unuimajui yawa awekasa kuntin maa yutan,

<!-- image -->

ajak ajakma nunuiya juki yuwa pujutan. Jintá tepesa waimatai aina nuna yachai.

<!-- image -->

## Muun Ajuez Mayak Juwag etsejui awajunish batsatkamunum ijunja pujutainash wagka umikuita

Awajuntik chichamjumaka pujustasa ijunjamui, duwi pataa waimaku tuja unuimaju aidau chichaman jintinakui ditajai yainiaji.

## Wajukatasa yamaish waimamainita

Yamaiya nuwig uchi aidauk unuimainawai tikich nugkanmaya yacha aidau kasagtamaina nujai maaniktatus papiinum, nunika iina nugken shiig jamamtuchu batsamsami tamaunum.

## Muun Ajuez Mayak Juwag tuwaita pujutji dekaami

Juju Muun Ajuez Mayak Juwag taji duka pujawai batsatkamu Saasa, namak numpatkaimin utuka, distrito manserichenum nugka Loreto tutainum.

Juka muuntak egamka yutanum senchi natnai, nuwigtush numi dakaja najantanash shiig dekawai, chimpuinash najannai.

<!-- image -->

<!-- image -->

<!-- image -->

<!-- image -->

## Awajun muuntash wajina jikattsash anentaimtu wajakuita

Iina muunjig ditak takainak batsamsau, yauchkek nuna takainakush waimaka pujutan, aishmagkuk jinta aintuinau, nuwi waimak tsawan pujusagtatus, nuna imaniak waimakajag chichamjumak pujau, nuna chichamtin wetinjin ima puyatjuinau Ajutpan igkugtatus, apajui dekainachu asa nuna batsamtu wajakajui.

<!-- image -->

## Dukug Intai T samajain Dawai

Dukug Intai taji duka sukutin pujawai, ashi ajakma yutan, pujutan yachai. Aantsag pinig najantanash yachai.

Yamai wii juna anantaimaujun tajai, dekas iniimsa ashi muun wegamak ima senchi awajunik

<!-- image -->

Ajutpanum waimatan yujagsauwai, juna wainkachuk tajimat anentaimtak atsujuinau, waamak umi umimtau, dukap tsawan pujusa jakashtin. Nuniau asa ashi juna anentaimtus jikatus waitiak igkugku ainawai.

<!-- image -->

<!-- image -->

## Muun Samuel juna tawai

Iina muunji dekas tiuwai kutagka pachis, tagkamashin pachis chichaka nunak nuwena nuwejai tsanigka ekemtai asamtai umaimin kutagjin ekemsaipa jinta wekaena nuna ekemtainig nuwak ekemaitsui ajutap tupanjai tusa tiuwai. Tikichia nuna yamai yumimitu

<!-- image -->

apawaipa tiuwa nunak ajutap tupanjai tusa tiuwai.

<!-- image -->

## Dukug Angela Majuash chichak tawai

Uchi datsa waimaktasag ijagma wekaesauwai, yujumkanash yutsuk pishakan tukuak, kuntinun maatasash wekaesauwai nunik wekae wekaekauwa etsa jegatai ikam aak jegamkamunum wee umuu ajakui dateman.

<!-- image -->

<!-- image -->

<!-- image -->

## Muun Jacinto Ampush tawai aishmagdau tuja nuwanu kanaku ainawai

Aishmagnak apaji jintintu wajakui aishmagku takatai aidaun, tuja nuwa aidaunak dukuji chichak wii nuwan wajina takaja nuna unuinagtajai tusa akankauwai.

'Juju pachisa takamuk puyatjusa diyamu amainai nuwa ikam batsamnush wajuk pujusaya mininawa unuimatnum waya wegamunmash. Nuniau asa awaksa diimainai ayamtainum nuwanu iwainamu tuja aishmag wegantunushkam. Hacuo, P. (2016).

<!-- image -->

## Muun Jacinto pujutji dekaami

Muun Jacinto Ampush Tsakim, juka pujawai batsatkamu Nueva Napuruka, namak Yurapak tutainum, distrito Manseriche, duka Loreto nugka tepajunum awai. Niig shiig yachai chimpui

<!-- image -->

najantan, chagkin, tuja tukup awantua najantanashkam, nuwigtu uumi kuntin tuku mautan. Nuwigtush anentan jukiuwai, kuntin anenjua kasakma tukutain, tuja nuwa tsanijimamu anenti tusa dakumtain.

<!-- image -->

## Dukug Angela majuash patasag etsejui uchi aishmag tuja nuwa akinamtai daji apugtutan

Uchi akinamtaig daajinak apugtu wajaku ainawai aents waimaku yantsaptin tajimat puju aina imau daajin, niish ibau tsakag atak ibau atin ati tusa. Aintsan nuwa akinamtaishkam nuwa takau yantsaptin tajimaat pujuwa ibau diisa adayin ainawai.

Juwi diismi agaju aidau juna tuinawai aatus:

Juju takasbauk augmatui anentaimtuja diismau takat akanjamu umiktina nunu, nuwi iwainmamau nuwa aidau wajuk pachinainawa takat ijuntamunmash awajuni batsatkamujinish, nuniamunum ejenawai wajintu adaimainau aishman nuwajai takatnum kanakaju akujash nunak tumamainawai aatus: 'Nuwa pegkeg' nuwigtu 'Aishmag pegkeg', nuniau asa dita takamujin yapajiasa etegjamu aishmagdaush tuja nuwanush, tujash nujai yainik umindaikag atunika yapajiasa yainika pujutnum. Pintado, I, &amp; Meza, F. (2015).

<!-- image -->

<!-- image -->

## Jutik uminji 3 Augtai agagmau

<!-- image -->

Ikam núgka wegaka nunui: ijunja chichasa augmatu takat ematin, kuwichik pachisa, utugchat epegkeamu, wajuk takasa batsatua.

## Juti muunji dekau aidau

<!-- image -->

<!-- image -->

<!-- image -->

## Muun Tuyas Chuin Chavez augmatui juna pachis

## Wajina sujuku ainawa awajún aidaush

Inia Awajún aidauk sujuu ajakui yugkipki duwapen, yuwichu duwapen, tsegas najanamun, nuna sujui sujuinakua nagkabau ainawai shijig sujutan. Nunu shijig sujamunum kuashat kasagtamkau ainawai, dekaapat imaatiksa dekachu asajin. Untsu yamai tsawanta nunuig Awajún aidaush sujuinawai jáach, bachit, kutug, ashi nugkutai aidaun, nuigtu ajakma sujuinawai shaan, ajusan, paámpan, dusen, kegken, bakaun, maman nuigtu tikish ajakma yutai aina nuna, ima senchi takainawai dita yuwa pujustinun.

<!-- image -->

## Muun Tuyas Chuin Chavez

Muun Tuyas Chuin Chavez akiinauwai numpatkaim majanu. Dekawai Awajún chichaman, nuigtu ujumak antawai apách chichamnashkam antsag iinia Awajún aidaush wajuk batsamsau ainawa

<!-- image -->

nunashkam. Yamai kuwashat tsawan pujana ankatin asa uwajui waimaktatus baikuan, tsaagkun antsag dateman.

<!-- image -->

## Muun Artemio Entsakua Pinchu

## Tikichnash awajún aidaush wajina takau ainawa nuna augmatui

Tikich takamu awajún batsatkamunum awa duka egamka yuta nunuwai. Nuigtu tikichia nunak yajagke ema maa yuu ajakui. Antsag kuitamau ainawai kuchin, atashun nuigtu muuntak yawaintin ajaku asag awekak emag kuntinun maamtai yu wajaku ainawai. Nuigtu ajakui, namak timui nijaa maa yuwamu. Tikichia duka awai basu juuka ijuja entsanum nijá namak maa yutaiya nunu.

<!-- image -->

## Muun Tuyas Chuin Chavez augmatui

## Wajuk takasa batsamsau ainawa awajún aidaush

Muuntak takatnak taká wajakui nijamchin úmak, ikam wee kuntinu maa nuniashkush atash pujutaig nuwen mata tusa nuna painak patáji ipáa nijamchin umuinak.

Takat aina nuwig aishmagku takatig ajakui aja ajamtatabau, ikam wegamu, namak maamu, chagkin, itipak, chimpui najanbau,  jega jegamkatatabau. Diismi yamai nuwa takatji aina nunu, duka juju ainawai: dupa takastatabau, tsanim ukuamu, kuntin aidau kuitabau, yujumak inagbau, pinig najanbau antsag nijamash apamu, jáanch nijaamu, uchi kuitabau aina nunuwai.

<!-- image -->

## Juti muunji dekau aidau

<!-- image -->

<!-- image -->

<!-- image -->

## Dukug Juana Santiak Kuja augmatmau

## Ajak ajakma ijagmatai aidau

Muuntak shaa ukua ijagbau ajabi jiman, dusé ajashkam tsuntsu yuwawaipa tuu wajakui, tsuwak ajeg, baikua weanta nunuig ya ajawa nunuwai yumiskan yuwachu, tsabaun umutchau, weenakesh yujachu, nunak aikau ainawai najamin ati tusa. Nuigtushkam kashikmas yujumkan yutsuk ajakaa taa ajum yuwauwai yujumkan, tuum tuima umikbaun. Untsu muuntak mama ukuakug anenju wajakui mama nejegtuati tau asa, nuigtu tikichia duka anenju wajakui yawan emak kuntinu matatus.

## Juti muunji dekau aidau

<!-- image -->

<!-- image -->

<!-- image -->

<!-- image -->

<!-- image -->

## Dukug Juana Santiak Kuja

Dukuju daajig Juana Santiak Kuja juwawai, akinauwai comunidad Shamatak, Distrito El Cenepa, Provincia Condorcanqui. Dekawai Awajún chichaman, nuigtu dekawai pinig, ichinak, tsapa, buits aina nunu najantan, antsag inia ajakma yuwa pujutai aina nunashkam.

<!-- image -->

<!-- image -->

<!-- image -->

## Muuntash wajuk chichamnash epegkag batsamsajuita

Muun waimakta takug umu wajakui baikuan nuigtu dateman nunik waimak maani ajakui shiwaajijai. Maania nagkankajag jinta dii ajaku ainawai, shiwag minatsuash tusa, nunik dakai dakainakua atsutaig maak ati tusa chichaman awetuniag epegkea nagkana wajaku ainawai.

Yamai tsawanta nuwig muun, datsa, muntsujut, uchi aina duka imatiksag jikattsag waimaktasag baikuanak, tsagnak, datem aina nunak umuinakug yujainatsui, ii batsatkamu aina nuwig nii wainas umuinawai waimagtatakug (Muun tuyas, 2024).

<!-- image -->

## Mantamdaiyamu ataish wajuk chichasajuk aajami

Mantamdaiyamu ataig jibai jibaituk manidau, ima imaninakua junik maniami tusa epegke wajaku ainawai. Untsu nuniashkush patayi mantuamak niishkam aantsag iikmak pai betek jakaji maak ati tusa kanaka wegak ukuu wajaku ainawai.

<!-- image -->

## Utugchat ikagmamu ataish wajuk epegke wajakuita

Untsu utugchat ikagmamu ataig katsuma wajaku ainawai, aishinna nunu kuchii juki pisupsu awatmag antsag aishmagnashkam utuawag pisupsu awatmag mai katsumag uku wajakui (Muun tuyas, 2024).

<!-- image -->

<!-- image -->

<!-- image -->

<!-- image -->

<!-- image -->

## Nuwena awajunnum pujamu

Awajún ijunag batsatbauwa nunui nagkamsa yujaka wegaji iká patajijai nuwenak pachimdaiyak wegamun. Juka yaunchuk nagkamsa junii yujaka minamu asamtai, nuniaku apagtina duka dukujijai mai betekak disbauwai (Brown, 1984).

Yaunchuk nuwenbauwa duka ajakui iká umajijai, umajín akinauwa nujai nuwena wajakui (Regan, 2007).

Nuniamu aig, nuwenbauwa duka betekak diya wajakchamui nuwajaig, aishmagkua duka nii wagaku ajakui nuwan dakitajai takush tumainai wajina umiatsua nuna disa (CARE Perú, 2009).

## Juti muunji dekau aidau

<!-- image -->

<!-- image -->

<!-- image -->

## Wajuk unuimatash wayash weuwaita awajún batsatkamunmash

Yaunchukek deka wajakchamui agatai dekapatai apachnumia aina duka, unuimatak wayauwai Awajún iinia weuwai jintinkagtin, nunui nagkamas miniuwai. Jintinkagtin wetatakug papinak ausau ainawai Yarinacocha. Jintiamuk nagkamdauwai majanuwa nunui, numpatkaimia autu, nunuig takasui jintinkagtin Daniel Danducho daagtin (Muun Artemio Entsakua).

<!-- image -->

<!-- image -->

<!-- image -->

## Muun Artemio Entsakua Pinchu

Artemio Entsakua Pinchu, akiinauwai batsatkamu

Shamatak Grande, tsakajui nunu batsatkamua nunui pujus. Dekawai Awajún chichaman, antsag apach chicham aina nunashakam chichamainai, nigka pujusui takak apachnum.

<!-- image -->

<!-- image -->

## Wajuk daash agatmikagbauwaita Awajún aidaush

Augmattsa diyamak mijan 1942 wegamunum, nagkamau ainawai sacerdotes jesuita aina nunu Awajúnin daaji agatmikatan, antsag wajuk ditash jukiagtatua pataji weantu atina nunash. Daa agagbauwa duka apajui chichamen etsejin aina nunu batsakui apachnumia daa jukiag, untsu apellido weanta duka jukimui apaji aniashkush dukuji daaji awajunnum aina nuna.

<!-- image -->

<!-- image -->

<!-- image -->

## Chicham najantai umikmau

Nunui juaki chicham Awajunnum agagtatabaunmak abacha umikbauwai, mijan 2009 wegamunum juju Resolución Directoral del Ministerio de Educación, N° 2554 - 2009 - ED tawanunuani. Duka juju ainawai dismi: a, b, ch, d, e, g, h, i, j, k, m, n, p, r, s, sh, t, ts, u, w, y (Gustavo Solís Fonseca, 2012).

<!-- image -->

## Awajún pujamunum nagkamdauwai Apajui chichame etsegmau

Mijan 1925 wegamunum batsamauwai nasareno ima kuwashat apajui chichamen jintin aina nunu, nui juaki mijan 1947 wegamunum Instituto Lingüístico de Verano (ILV) tawa nunu senchi jintiuwai apajui chichamea nuna, nagkaemaki jimag mijan wegamunum, jesuita aidaushkam imanisag takasajui (Ministerio de Cultura 2015: 39).

Tikish iman inia batsankamunmaya augmattsa minamua duka mijan 1930 wegamunum wayauwai carretera amazonas  (Ministerio de Cultura 2015: 39) antsag asauwai tikishnumia aidau kauna ii batsatkamunum juaku aidau.

<!-- image -->

## N uwa pachínbau takasa pujut aina nuwi

Antsag iina nugke Perú wegaka nunui política takastatabaunum pachinkati tibauwai nuwa iinia aina dushakam, takatnumash antsag apu wegamunmash. Nuniak ayamjumka pujustin umikbauwa nuani tibauwai 30% nuwa pachinkati tusa Apu wetanum (Gustavo Zambrano, Marité Bustamante y Ariana Jáuregui, 2018).

<!-- image -->

<!-- image -->

<!-- image -->

## Awajún aidaush wajuk chichasaya batsamsau ainawa

Awajún aidautik kanaja pujusbauwai, untsu atsu ajakui betek niniamuk nuwa aishmagjaig, nuniu asa nuwanak japikiag suju wajaku ainawai. (Brown, 1984).

Nui juaki tsawan wegak jinkiuwai ayamjumaka pujustin umikbau ashi batsatkamu.

Nuigtu Gobierno ijunja chichasmi tusa ipamataik, Apu aina duka ditak pachinainawai bakibakichik batsatkamunmaya aina nunuiya.

Iman tikichia duka ajakui jintinkagtin jimag chichaman chichaku aidau. Instituto Lingüístico de Verano tabaunum Awajún aidaush jintinkagtin wegajui nuniak jimag chichaman unuimaju ainawai.

Yamai tsawanta nunui augmattsa diyamak, nuwa Awajún aina dushakam ditashkam pachiinainawai batsatkamu aina nunui Apu wetanum, nuigtushkam política augmatbau aina nunuishkam pachinainawai distrito, provincia antsag región aina nunui (Tajimat Pujut, 2010).

<!-- image -->

## Chichasa pujamu batsatkamu aina nujai

Yuanchukek Awajún aidauk kanajag jegamak batsama wajaku ainawai, agkan ditash jata atsamunum namaka ijus aniashkush entsa wegamunum. Nuigtu tikichin chichaman chichau  aidau Shuar, Achuar, Awajún antsag Wampis aina nunu ijumja tutaiyai Jibaro batsatui tusa (Muun Artemio Entsakua, 2024).

<!-- image -->

<!-- image -->

<!-- image -->

## Ayamjumka pujamu

Mamiksa tabaunum, mijan jibaituk 1960 wegamunum, ii wegantu amazonas batsamin aidau nagkamau ainawai ijunja yapagsa takaku nugka ayamjuka pujumaina nuna. Nunui nagkamdauwai yama organizaciones indígenas tawa nunu ijunja dekas takasa wetina nuna augmattsatin, yamai tsawanta nuwishkam juju ijunja takatan augmatna duka yamaikish awai.

Dekatkauk organización najaneuwai amazonas Amuesha tawa nunui, najaneuwai mijan 1969 wegamunum. Nantu nagkaemamunum, Awajun, Achuar antsag Ashaninka aidau ijunag jikiajui Centro de Comunidades Nativas de la selva central (CECONSEC) tawa nuna. Nunui nagkamas najaneag weuwai ijunja takasmi tabau ii Amazonas batsatkamunum.

Tsawan nagkaemamunum 1970 mijan abuesattak wegamunum organizaciones aidau anentaimjau ainawai atsumamu awa nuna dísag ijunjauwai bakichig dekas  chichamkagtin amaina nuna jikiagtatus. Nunui najaneuwai AIDESEP (Asociación Interétnica de Desarrollo de la Amazonía Peruana), tawa nunu. AIDESEP

<!-- image -->

najanbaunmak kuwashat mijan jukiuwai, inagnamunmag agatmamjauwai 1981 mijan wegamunum. Nunui nagkamas, AIDSEP ashi wantinjauwai Amazonas wegaka nunui, nuniak yamaiya nuanuig ajawai 56 organizaciones ditajai atuegak takaina nunu ijunag takatan chichamjin aidau (Oscar Espinosa de Rivero, 2009).

Tsawan wegamunum, Awajún aidau nagkamauwai aan kuashat ijunja takasa weta nuna augmatak. Nuniak comunidad batsatkamu aina nuniu najankauwai federaciones aidaun, dushakam imanuk nunu betekak chichamjau takasa pujuta nuna, ii takasa pujamua nunak imatiksagkek  chichamjachu, tujash  takatnumag akanjamu aidau ajakui (Regan, 2007). Nunui wegamunum mijan 1977, najaneuwai Consejo Aguaruna y Huambisa (CAH), antsag 80 mijan wegamunum najaneaku ainawai yamajam federaciones aidau dismi yamai Organización Central de Comunidades Aguarunas del Alto Marañón (OCCAAM), la Federación de Comunidades Huambisa del Río Santiago (FECORHSA), la Federación de Comunidades Nativas Aguarunas del Río Nieva (FECONARIN).

<!-- image -->

## Juti muunji initik pujut

## augmatmau 4 Augtai agagmau

<!-- image -->

Awajuni unuimatji nuwigtu takataiji aidau dekamu

Akanja takamu: awajun aidaush tuwiya kaunau ainawa, wajuk batsamaya miniush ainawa nunu pachisa dekamu.

## Juti muunji dekau aidau

<!-- image -->

<!-- image -->

<!-- image -->

<!-- image -->

## Muun Elias Jeremias Tuyas Guillermo

## Pujawai batsatkamu Wachapea tutaiya nunui

Muun Eliasak papin jintinkagtinai nuigtush yachai iwagmamtai aina nunu najantan.

<!-- image -->

<!-- image -->

<!-- image -->

<!-- image -->

## Juna etsejui Muun Elias Tuyas Guillermo

Apachug chichak abau tepeamtai, nuigtush shiig pujumainun egainak, papag muuntan najanawag Asia tutainum batsatu jakeja nayantsan nuigtu majanu aidaun aintug kaunau ainawai tusa ujatin ayi. Nunik minamunum jaush ajaku asau ainawai, antsag ejapean jugaushkam asau ainawai, dusha wajukauk ainawa duka dekantsui.

Nunik kuashat tsawan mini miniinakua jegau ainawai Ecuadora autu, nunik majanu tsegkeaju aidaunum jegawag kanaju ainawai. Dita cenep wegau, antsag santiak wegau, majanu wegau, chiriyaku wegau aatus asau ainawai.

Nuwi batsamas yujaka weenak kanaju ainawai San Martin, Loreto, Cajamarca nuigtu Ucayali aatus.

Nunu muun Elias Tuyas pachis etseja duka tikish juna pachis autin aidau etsejaina nujai apatka diyamak dekas jegawai. Nuniau asamtai puyatjusa iina patayi aidaush ujaku amainitji wajuk miniuwaitji nunu. Amesh kajimatkiipa juju augmatbauwa nunu.

<!-- image -->

<!-- image -->

## Tikich yacha aidau iinia pujusa minimujin augmatmau

Eke apajui akintsaig iina muunji awajun aidauk batsamaa ajakui Piura tawa nunui. Nuwi batsamas wainiku ainawai Muchik aentsjai, tujash dita aents aidauk, ajak shiig tsakagtii tusa aentsu maa emematiagtai, dakitug ukukiu ainawai Ecuadora autu weenak, nunik batsamau ainawai Zamora, Upano nuigtu Coangos aina nuwi (Inoach, 2022, p. 1).

<!-- image -->

<!-- image -->

## Juti muunji dekau aidau

<!-- image -->

<!-- image -->

<!-- image -->

## Tikich yacha aidau iinia pujusa minimujin augmatmau

'Awajun diyamak dita augmatbauji aina nunuwai dekas jikatus wajuk najaneaya miniu ainawa nuna etsejaina duka. Iina muunji augmatbau aina duka etsejuinawai wajuk jutiish ajutpajaish antugdaika dita senchi amasmatai depetmaka minimuita nuna' (Poggi et al., 2012, p. 34).

## Juti muunji dekau aidau

<!-- image -->

<!-- image -->

<!-- image -->

<!-- image -->

## Muun David Esamat Wasmig

Pujawai batsatkamu Shushug, Chiriaco nujinchiya nuni.

Muun David Esamat Wasmigkak jintinkagtin aina nuna apujiyai.

Papin ausauwai Pucallpa. Aantsag yachai anen dakumtan.

<!-- image -->

<!-- image -->

Juti muunji dekau aidau

<!-- image -->

## Muun David Esamat Wasmig etsegmau

Mina apachug ujatkauwai, nuniak tujutiuwai uchiju Awajún aidautik Ecuadora autu tau ainaji, pujut pegkeg agkan pujumain egaku tusa tuuyi. Dekatkauk wayauwaitji Senep nuwigtu Kanus tutaiya autu, nunika batsamkauwaitji majanu weni aina aanunum tusa.

Nuwi batsamas yujaka weenak kanaju ainawai majanu nuigtu Shushugka mujajiya aatus. Nuwi batsatbaunum jesuitas nuigtu suntag aidau jinta najanak wayawagmatai diipaasa chicham apaka nagkamauwaitji antugdaisa juuniija pujuta nunu.

<!-- image -->

## Tikich yacha aidau iinia batsamsa minimujin etsegmau

'Awajuni minimuuji pachisa dekamak ima senchi achiniawai Moche aents aidau pujutjiya nujai, mijan 200 nagkamsa 700 d.C. apachi nugke aina nuwi. Tabau awai Moche ajaku aina duka awajuni nugken tauwai urun juwak tusa, nujai peetaijin najanu asag. Nuniau asa awajunti augmatbaunmak pachiamu awai Moche aina nunu pachisa, IWA taji nunu. Mochica tawa nunu augmatbaushkam awajuntik pachisa iina augmattaijinish iwayamui tabau awai' (BDPI, 2019, p. 2).

## Juti muunji dekau aidau

<!-- image -->

<!-- image -->

<!-- image -->

<!-- image -->

## Tikich yacha aidau iinia batsamsa minimujin etsegmau

'Awajun aina duka kuashat tsawantai miniu ainawai nugka pegkejan egainak yapa yapajinkawag, nunu aina duka tabau awai etsa jintaiya autuu batsamsau ainawai tusa. Nunu aents awajun aidauk kampatuma iman akankamui chichamji diisa: Caribe tawa nunu antsag tupi-guaranishkam nuigtu Arawacs tawa aatus. Juna autin Steward tawa nunu chichak San Martin batsatkauwa duka kuashat akanjamui tusa' (Barreto, 2009, p. 2).

<!-- image -->

<!-- image -->

<!-- image -->

<!-- image -->

<!-- image -->

## Muun Waldemar Kinin Umpunchig

Pujawai batsatkamu Shushug, Chiriaco nujinchiya autu.

Muun Waldemar Kinin Tawa duka namak mautan yachai.

Antsag jega jegamtanashkam shiig unuimatjauwai.

Dekawai duik muun augmattsamu aina nuna shiig kuashat.

<!-- image -->

<!-- image -->

<!-- image -->

<!-- image -->

## Muun Waldemar Kinin Umpunchig juna ujapawai

Mina apachug aaya nunu ujatkauwai nuniak tujutiuwai Awajun aidautik Senep nuwigtu Kanus tawa nuwiya miniu ainaji tusa.. Nuwi batsatuuti yujag, chigki, namak aidau abuejamtai miniuwaitji majanu nujinchiya juutu maak pujumaina nunu egaku tusa ujatkauwai nunashkam.

Nunika batsatbaunum dekatkauk kaunauwai misioneros aidau nunik jintinjamauwai apajui chichamen. Nuwi pujus kaunauwai suntag aidau jintan jintamak, nunikmatai chicham apaka antugdaisa batsamsamui, aatus ujati mina apashug.

<!-- image -->

<!-- image -->

## Tikich yacha aidau iinia batsamsa minimujin etsegmau

Yacha Jaime Regan chichakug Jibaro aents aidauk batsamsau ainawai mujaa Ayabaca antsag mujaa ecuador vegantaga autu, nuigtush Santiago antsag majanu wegajauwa

<!-- image -->

aatus tawai. Kanaja batsamsau ainawai.

Apujima puju ajaku ainawai dita apajin. Maaniamu shiwagjai ataig apajiya nunu ashi uyumaa ajaku ainawai (Avensur et al., 2010, p. 47).

<!-- image -->

## Juti muunji dekau aidau

<!-- image -->

## Tikich yacha aidau iinia batsamsa minimun etsegmau

'Yacha ima senchi puyatjus pataa Jibaro wegantun autusua duka Jaime Regan tawa nunuwai, nunu chichak tawai, apach yaja nugkanmaya nagkamas kaunauwa nunuig, Jibaros aidauk batsama ajakui Chinchipe chirinos tawa nuna majanujin achinik awa nunui tusa. Dekatkau apach aidau Awajunjai wainikbauwa nunuig wekaesauwai Hernando de Benavente antsag Diego Palomino. Juju inagnamunum adaiyag nunu najanauwai batsatkamu Jaen tawa nunak, mijan 1549 wegamunum' (Avensur et al., 2010. p. 48).

<!-- image -->

<!-- image -->

<!-- image -->

## Muun Shajian Jempets Kajin

Pujawai batsatkamu San Rafael, majanu uwetus.

Shajian Jempets Kajin taji duka muun waimaku, datem, tsag, baikua aina nuna umin.

Ikam wekaetanash, namak mautnash yachai. Antsag kanu, uum, nagki, tawas aina nunu

<!-- image -->

najantanak shiig yachai. Waimaku asa jega muuntan jegamak tajimat pujawai.

<!-- image -->

<!-- image -->

<!-- image -->

## Muun shajian juti batsamka minimua nuna pachis ujapawai

Mina apachug aaya duka juni ujatkauwai: Awajun aina duka tikish nugka wainchatainum batsatu dujag tajaka jukim kaunauwai tsumuji ecuadora autu. Nunik batsamas yujaka weenak kanaju ainawai. Baki bakichik patajijai kanajag tikish nugkanum batsamkau ainawai nugka pegkejan diisan.

<!-- image -->

<!-- image -->

<!-- image -->

<!-- image -->

## Juti muunji dekau aidau

<!-- image -->

Nuwi batsamsa aan senchi yujaka wegamunum, tikich nugkanmaya dita unuimatjin itatjamawagmatai nunu pujut achiaku ijunja batsamat jukiuwaitjai tusa ujatkauwai. Nuwi nagkamas wayauwai shijig sujamu, antsag suntag wayawag jinta jintaabaushkam.

<!-- image -->

<!-- image -->

<!-- image -->

<!-- image -->

<!-- image -->

## Juti muunji dekau aidau

<!-- image -->

Enrique Yampis

<!-- image -->

Eloe Samekash Shiwaja

<!-- image -->

Samuel Wampush Jeremias

<!-- image -->

Julian Paz Puag

<!-- image -->

Angela Majuash Tawai

<!-- image -->

Atinia Bitap Pape

<!-- image -->

Máximo Puetsa Tusanga

Adolfo Yapakush Pujutji

<!-- image -->

Wilson Katan Peas

<!-- image -->

<!-- image -->

Ajuez Mayak Juwag

<!-- image -->

Juana Santiak Kuja

<!-- image -->

David Esamat Wasmig

<!-- image -->

Juanito Pape Chijiap

<!-- image -->

Tuyas Chuin Chavez

<!-- image -->

Artemio Entsakua Pinchu

<!-- image -->

Shajian Jempets Kajin

<!-- image -->

Jacinto Ampush Tsakin

Elias Jeremias Tuyas Guillermo

<!-- image -->

Waldemar Kinin Umpunchig

<!-- image -->

## Eme anentamu

Juju takatak jukimui muun aishmag tuja dukug aidau iina pujutji  pachisa iniamunum chichaka etsegkamuji, duwi yamai eme anentsa diinaji ditash puyatjus uyumak iwainmamkaju dita pujutji dekamun.

## Agaju aidau daaji

- Enrique Yampis. (30 de diciembre de 2023). Pueblo awajun. [Audio]/Entrevistado por Yampis Agkuash Roger.
- Paz Puag, Julian. (30 de diciembre de 2023). Pueblo awajun. [Audio]/Entrevistado por Yampis Agkuash Roger.
- Puetsa Tusanga, Máximo. (30 de diciembre de 2023). Pueblo awajun. [Audio]/Entrevistado por Yampis Agkuash Roger.
- Samekash Shiwaja, Eloe (30 de diciembre de 2023). Pueblo awajun. [Audio]/Entrevistado por Yampis Agkuash Roger.
- Yapakush Pujutji, Adolfo (30 de diciembre de 2023). Pueblo awajun. [Audio]/Entrevistado por Yampis Agkuash Roger.
- Wampush Jeremias, Samuel (30 de diciembre de 2023). Pueblo awajun. [Audio]/Entrevistado por Claudio Wampuch Bitap.
- Majuash Tawai, Angela (30 de diciembre de 2023). Pueblo awajun. [Audio]/Entrevistado por Claudio Wampuch Bitap.
- Bitap Pape, Atinia (30 de diciembre de 2023). Pueblo awajun. [Audio]/Entrevistado por Claudio Wampuch Bitap.
- Katan Peas, Wilson (30 de diciembre de 2023). Pueblo awajun. [Audio]/Entrevistado por Claudio Wampuch Bitap.
- Pape Chijiap, Juanito (30 de diciembre de 2023). Pueblo awajun. [Audio]/Entrevistado por Claudio Wampuch Bitap.
- Mayak Juwag, Ajuez (30 de diciembre de 2023). Pueblo awajun. [Audio] /Entrevistado por Claudio Wampuch Bitap.
- Ampush Tsakin, Jacinto (30 de diciembre de 2023). Pueblo awajun. [Audio] /Entrevistado por Claudio Wampuch Bitap.
- Chuin Chavez, Tuyas (30 de diciembre de 2023). Pueblo awajun. [Audio]/Entrevistado por Lucio Ampush Chuin.
- Santiak Kuja, Juana (30 de diciembre de 2023). Pueblo awajun. [Audio] /Entrevistado por Lucio Ampush Chuin.
- Entsaku Pinchu, Artemio (30 de diciembre de 2023). Pueblo awajun. [Audio] /Entrevistado por Lucio Ampush Chuin.
- Tuyas Guillermo, Elias Jeremias (30 de diciembre de 2023). Pueblo awajun. [Audio]/Entrevistado por Eli Antuash Jempets.
- Esamat Wasmig, David (30 de diciembre de 2023). Pueblo awajun. [Audio] /Entrevistado por Eli Antuash Jempets.
- Kinin Umpunchig, Waldemar (30 de diciembre de 2023). Pueblo awajun. [Audio] /Entrevistado por Eli Antuash Jempets.
- Jempets Kajin, Shajian (30 de diciembre de 2023). Pueblo awajun. [Audio] /Entrevistado por Eli Antuash Jempets.

## CARTA DEMOCRÁTICA INTERAMERICANA

<!-- image -->

<!-- image -->

<!-- image -->

<!-- image -->

<!-- image -->